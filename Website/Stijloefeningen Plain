<article><h2>Stijloefeningen (1) – Notitie</h2>
<h3>Posted on 2 februari 2011 by Molovich</h3>
<p>Bus 21, rond het middaguur. Halte Centraal Station. Mijn zoon slaapt in zijn kinderwagen.
Ik loop langs de winderige bouwputten naar de Openbare Bibliotheek. Voor de trap van de
bibliotheek klampt een vrouw mij aan. Zwart krullend haar. In stokbrodenengels vraagt ze
waar het postkantoor is. Ik verwijs haar naar de Raadhuisstraat. Een auto met een Frans
nummerbord rijdt achteruit rijdend weg. De vrouw zwaait, maar krijgt geen contact met
de bestuurder. Ze rent er achteraan.
Bij de Q zijn meerdere boeken van Raymond Queneau te vinden, maar niet
Stijloefeningen, het boek waarnaar ik al een week op zoek ben. Ik kijk op de computer.
Volgens de catalogus van de OBA is er wel degelijk nog een exemplaar aanwezig. Samen
met een medewerker kijk ik nog een keer. Maar niks. ‘Stuur een mailtje naar het magazijn,’
zegt hij. Dat doe ik. Het magazijn mailt terug: ‘Het door u gezochte exemplaar is op de
verdieping aanwezig.’ Ik neem de lift naar beneden, wandel de bibliotheek uit en ga met
lijn 21 terug naar huis. Bij de babywinkel op het Bos en Lommerplein koop ik een paar
schoenen voor mijn zoon.</p></article>

<article><h2>Stijloefeningen (2) – Essentie</h2>
<h3>Posted on 3 februari 2011 by Molovich</h3>
<p>Mijn zoektocht naar Stijloefeningen van Raymond Queneau brengt mij bij de bibliotheek.
Een Franse vrouw (zwart krullend haar) vraagt waar het postkantoor is. Ik zeg dat ze naar
de Raadhuisstraat moet. Ze rent achter een auto aan.
Je vindt nooit wat je zoekt.</p></article>

Stijloefeningen (3) – Droom
Posted on 4 februari 2011 by Molovich
Slierten mist zwerven rond mijn benen. Net zat ik nog in Bus 21. Het was warm, zweet
parelde langs mijn slapen, mijn zoon sliep. Nu loop ik over een smal pad langs eindeloos
diepe bouwputten. Een heipaal beukt zich een weg naar het binnenste van mijn oor.
Lachende Japanners passeren mij. Een van de Japanners verandert in een vrouw. ‘Waar is
het postkantoor,’ vraagt de vrouw. ‘Dat bestaat niet meer,’ zeg ik. ‘We werken hier alleen
nog maar met postduiven.’ Een auto met een Frans nummerbord en op het dak een
opblaasbare Smurf met een enorme penis rijdt achteruit. De vrouw rent er achteraan. De
auto en de rennende vrouw worden kleiner en kleiner. Ik kijk voor me. Daar staat het
postkantoor.
Binnen wordt ik ontvangen door Raymond Queneau. Hij lijkt verdacht veel op Harry
Mulisch. Dat zeg ik tegen ’m. Queneau neemt een trekje van zijn pijp. ‘Dat komt,’ zo zegt
hij mij, ‘omdat ik onvindbaar ben.’ ‘Maar ik heb u toch gevonden,’ antwoord ik. ‘Niets is
wat het lijkt,’ zegt Queneau. Hij kijkt mij doordringend aan. ‘Walk like an Egyptian,’ zingt
hij, en doet het dansje. ‘Het gaat er niet om wat je zingt, maar hoe je erbij danst,’ zegt een
medewerker van het postkantoor. Op het Tahrirplein probeer ik een paar schoenen voor
mijn zoon te kopen, maar het zoeken wordt mij belet door duizenden betogers die denken
dat mijn zoontje Mohammed El Baradei is. Ze nemen hem op de schouders, mijn zoontje
lacht. Daar komen mannen op kamelen aan.
Stijloefeningen (4) – Verrast

Posted on 5 februari 2011 by Molovich
Precies op het moment dat ik de bus uit stap valt mijn zoon in slaap! Wat een timing,
ongefuckinglooflijk! Gelukkig slaapt hij vrij diep, want wat een chaos op het Centraal
Station zeg! Overal opgebroken wegen en borende wegwerkers en heiende heipalen!
Ik loop naar de Openbare Bibliotheek langs de gigantische bouwputten. Wat een
desolate sfeer hier trouwens! De wind snijdt dwars door mijn jas heen! Als ik eindelijk de
bibliotheek bereik, klampt een vrouw mij aan! (Een vrouw!) (Met zwarte krullen!) Ze
vraagt waar of dat het postkantoor is. Welke wereldvreemde gek heeft haar verteld dat ze
hier moet zijn?! Dat postkantoor staat hier toch al zeker tien jaar niet meer! Ik vertel haar
dat ze naar de Raadhuisstraat moet. En dan – een auto rijdt weg, de vrouw kijkt
geschrokken, ze twijfelt. Aan de nummerplaat te zien komen ze helemaal uit Frankrijk! De
vrouw zwaait, maar de bestuurder ziet haar niet! En dan zet ze het op een lopen! Wat een
waanzinnige zwarte krullen dansen er op haar hoofd!
Binnen in de bibliotheek ga ik op zoek naar Stijloefeningen van Raymond Queneau.
Daar ben ik al ik weet niet hoe lang naar op zoek. Maar ik kan het nergens vinden! En hier
ook niet! Wat een waanzin! Voor de zekerheid kijk ik ook bij de P en de R. Maar niks! Ik
tik het in op de computer. Wat denk je? Je gelooft het niet: volgens de computer is het wél
aanwezig! Ik vraag het aan een medewerker, die met me meeloopt. Maar niks, noppes,
nada. On. Vind. Baar. Van alle boeken die hier liggen, wordt uitgerekend degene die ik
zoek verkeerd teruggelegd! Maar er is hoop! De medewerker zegt dat ik het magazijn moet
mailen. Daar hebben ze nog een exemplaar. Ik mail het magazijn, maar krijg als antwoord
terug dat ik op de tweede verdieping moet kijken! Maar daar had ik net gekeken! Dat
geloof je toch niet????
En alsof dat allemaal niet ongefuckinglooflijk genoeg is vind ik op het Bos en
Lommerplein, op nog geen twintig meter van mijn huis, precies de babyschoentjes die
mijn zoontje nodig heeft!!! OMGWTFBBQ!!

Stijloefening (5) – Verhalend
Posted on 7 februari 2011 by Molovich
Het was op het midden van de dag dat ik uit bus 21 stapte. Halte Amsterdam Centraal.
Mijn zoon sliep in zijn kinderwagen. Drommen mensen kozen hun weg van en naar de
stad. Ik liep langs de bouwputten, langs het drijvende Chinese restaurant. Heipalen
beukten in de koude grond. Eentonig, drammerig. Wind snijdt door mijn jas, regen geselt
mijn gezicht. Op naar de Openbare Bibliotheek Amsterdam in de hoop het boek
Stijloefeningen van Raymond Queneau te kunnen lenen. Ik was al een aantal boekhandels
en antiquariaten afgegaan. Tevergeefs.
Bij de bibliotheek aangekomen, werd ik aangeklampt door een vrouw. In gebroken
Engels vroeg ze of ik wist waar het postkantoor was. ‘Het postkantoor is hier niet meer,’
antwoordde ik. Ze keek achter zich. Een witte Renault met een Frans nummerbord reed
achteruit. De bestuurder hield met zijn ene hand het stuur vast en met zijn andere de
hoofdleuning van de bijrijdersstoel. Hij keek achterom. De vrouw maande met haar
handen dat de auto moest stoppen, maar de man zag haar niet. De auto reed verder. Ze liet
me een papiertje zien. Waar moest ze dan naartoe? Ik zei dat ze naar de Raadhuisstraat
moest gaan. De auto reed verder achteruit. De vrouw bedankte mij, draaide zich om en
rende achter de auto aan. Heur haar danste als zwarte, schuimloze golven op een
inktzwarte zee.
De boeken van Raymond Queneau stonden keurig naast elkaar opgesteld, geduldig
wachtend op wat komen ging. Maar Stijloefeningen was nergens te bekennen. Ik keek in
de buurt van de Q. Bij de P en bij de R. Ook boeken kunnen verdwalen. Maar niks. Voor de
zekerheid keek ik op de computer in de OBA-database. Je weet immers nooit, ik zie wel
vaker iets over het hoofd wat recht voor mij staat. En warempel: volgens de computer was
er wel degelijk een exemplaar aanwezig. Ik vroeg het na bij een medewerker. Hij keek met
me mee, maar moest tot zijn spijt erkennen dat het boek niet op de daartoe aangewezen
plek lag. Hij zei dat het magazijn nog een exemplaar had. Ik moest een mailtje sturen.
Ik stuurde een mailtje en kreeg een kwartier later een mail terug met daarin de
mededeling dat het boek niet in het magazijn, maar op de tweede verdieping lag. Ik zag af
van een repliek en ging verslagen terug naar huis. De reis is belangrijker dan de
bestemming, hield ik mijzelf voor. Op het Bos en Lommerplein kocht ik een paar schoenen
voor mijn zoon. Een zeemeeuw lachte.

Stijloefeningen (6) – Hardboiled
Posted on 8 februari 2011 by Molovich
Het is snikheet in die godverdomde bus. Stinkend zweet vermengd met de geur van
klamme jassen en natte hond. Mijn zoon slaapt. Goddank. Een hardnekkige kater bonkt
tegen mijn slapen. Flashback naar de avond ervoor. Een fles goedkope whiskey en oude
kaaskoekjes.
Ik stap uit. Centraal Station, de anus van Amsterdam. Pneumatisch geboor trilt zich een
weg naar mijn buis van Eustachius. De koppijn verergert. Bouwputten. Overal
bouwputten. Amsterdam is één grote, gapende open wond hier. Heiende heipalen beuken
gezellig mee op het ritme van mijn kloppende kater. Ik ben al een miezerige week op zoek
naar Stijloefeningen van die godverdomde klootzak van een Raymond ‘De Aal’ Queneau.
Het miezert zachtjes. Ik trek m’n kop in m’n kraag en balanceer over de natte planken
langs de bouwputten.
De bibliotheek. Dit gebouw herbergt nogal wat lijken. Ik weet van minstens twee
kickboxers en een mislukte bruiloftszanger dat ze hier zijn ingemetseld. Ik kijk naar boven.
Reik in mijn jaszak. Draai de dop van m’n zakflacon en neem een goede slok om mezelf
moed in te drinken. En dan, een stem… zoeter dan de zoetste honing. Ze verontschuldigt
zich. Ik kijk om. Een godin met ravenzwarte krullen. In gebroken Engels vraagt ze waar
het postkantoor is. Ach, meisje toch, je moest eens weten. Vraag het niet aan mij. Zoek
iemand anders. Ik snuif haar geur op, bijna niet meer waarneembaar dankzij de wind. Het
postkantoor is weggevaagd. Ik zeg dat ze in de Raadhuisstraat moet zijn. Een auto met een
Frans nummerbord rijdt achteruit. De Godin Met De Zwarte Krullen kijkt om. Lichte
paniek. Ik glimlach. Zij glimlacht. Droevig. Het moment bevriest. Duizend uren lang. Zij
breekt eruit. Als een kuiken uit het ei. En rent achter de auto aan. Vaarwel.
Binnen. Tweede verdieping. Bij de boeken van Queneau. Ze staan rustig naast elkaar.
Maar Stijloefeningen is nergens te bekennen. Queneau waar ben je? Hufter. Ik kijk voor de
zekerheid bij de P en de R. Maar niks. Godverdomme niks. De laffe chien is ’m gepeerd.
Met de staart tussen de benen. Ik tik het in op de computer. ‘Stijloefeningen, Raymond
Queneau’. ‘Minstens één exemplaar aanwezig,’ zegt de computer. Ik kijk nogmaals. Niks.
Ik haal er een medewerker bij. De lijer kijkt mee. Ziet niks. Haalt z’n schouders op. Ik kan
het rambam krijgen. En anders moet ik even een mailtje sturen naar het magazijn. Daar
moeten ze nog een exemplaar hebben. Ik mail naar het magazijn. Beleefd. Afstandelijk.
Professioneel. Ik wacht. Kwartier later. Mail terug. Er is nog één exemplaar aanwezig. Op
de tweede verdieping. Tussen de andere romans. Er knapt iets in me.

Stijloefeningen (7) – Woordenrally
Posted on 9 februari 2011 by Molovich
Gebruik de volgende woorden: crayon, anusdildo, blauwschimmelkaas, aandrijfas,
afdruiprek, robbedoes, gulp.*
Ik stap bus 21 uit. Mijn zoon slaapt in zijn wagentje, de paarse crayon die hij van thuis
heeft meegenomen, stevig in zijn knuistje klemmend. Het is een miezerige dag. Een
haastige zakenman ontwijkt me ternauwernood. Hij loopt snel verder. De rug recht, kleine
pasjes, alsof hij een anusdildo in z’n rectum heeft. Ik ben op weg naar de Openbare
Bibliotheek om Stijloefeningen van Raymond Queneau te lenen. De bouwputten gapen
verveeld. Vlak voordat ik de bibliotheek betreed wordt ik aangeklampt door een vrouw met
zwarte krullen en een bleke huid. Ze houdt een papiertje voor. Adertjes als van een
blauwschimmelkaas. Ze vraagt of dit het postkantoor is. Achter haar rijdt een auto
achteruit weg. De aandrijfas ratelt. ‘Nee,’ zeg ik en kijk op het papiertje. Ik raad haar aan
naar de Raadhuisstraat te gaan. De vrouw bedankt en rent ijlings de auto achterna.
Het boek van Queneau is niet te vinden. Voor de zekerheid kijk ik nog op de online
catalogus. Daar staat zowaar dat het boek wel degelijk aanwezig is. Ik kijk nogmaals, nu
samen met een medewerker. Maar niet te vinden. Waarschijnlijk verkeerd weggezet. De
medewerker zegt dat ze bij het magazijn nog een exemplaar hebben. Moet ik even een
mailtje sturen. Tien minuten later krijg ik een mailtje terug: ‘Het door u opgevraagde boek
is aanwezig op de tweede verdieping.’ Daar had ik al twee keer gekeken. Ik voel me als een
theelepeltje dat onder een afdruiprek is beland. Ik loop naar buiten en struikel bijna over
de voeten van een besnorde man die onderuitgezakt door een oude aflevering van
Robbedoes aan het bladeren is.
Op het Bos en Lommerplein, vlakbij mijn woning, koop ik een paar schoenen voor mijn
zoon. Als ik naar buiten loop, voel ik aan de wind dat mijn gulp open staat.
*De woorden in de stukje zijn aangereikt door @mellerun @TFrenkiel @Hikikobo
@tmdjgr @johnraamsdonk @Maar_Ja @SRHendriksen, waarvoor zeer veel dank.

Stijloefeningen (8) – Twitter
Posted on 10 februari 2011 by Molovich
@molovich Schoenen gekocht voor Junior. Op twintig meter afstand van m’n huis.
#tochnoggeslaagd #kosteenpaaruurtjesmaardanhebjeookwat
2 minutes ago
@molovich In bus terug naar huis. Balen.
37 minutes ago
@molovich Godverdomme. Heb ik naar het magazijn gemaild, krijg ik mail terug dat
het boek op de tweede verdieping is. Maar daar heb ik net gekeken! #bananenrepubliek
58 minutes ago
@molovich @OudZeikwijf Nee, niet de Franse versie. Ik zoek de vertaling van
Kousbroek. #stijloefeningen
1 hour ago
@molovich Met een medewerker van de bieb gezocht. Kon ook niks vinden. Zegt dat ik
mailtje naar magazijn moet sturen. Duurt een kwartiertje. #alletijd
1 hour ago
@molovich De online catalogus van OBA zegt dat Stijloefeningen gewoon op de plank
moet liggen. Nog maar even goed kijken. #erisnoghoop
1 hour ago
@molovich @IReert LOL.
1 hour ago
@IReert @molovich Het postkantoor op de Raadhuisstraat bestaat ook niet meer.
1 hour ago
@molovich Verdomme. Tien boeken van Queneau, maar Stijloefeningen zit er niet bij!
Je vindt nooit wat je zoekt. #storyofmylife
1 hour ago
@molovich De auto waarmee ze gekomen was, reed weg. Op zoek naar een
parkeerplaats, denk ik. De vrouw moest erachteraan rennen. (2/2)
1 hour ago
@molovich Net vroeg een Franse vrouw mij waar het postkantoor was. Dat
postkantoor staat hier al jaren niet meer. Heb haar naar de Raadhuisstraat gestuurd. (1/2)
1 hour ago
@molovich Jezus. Ik wist niet dat Amsterdam hier zo open lag. Overal bouwputten.
#noordzuidlijn #bedanktgeertdales
1 hour ago
@molovich Halte CS. Zoon slaapt. Precies op tijd.
2 hour ago
@molovich In bus 21. Naar bieb. Ben al een week op zoek naar Stijloefeningen van
Queneau. Hoop dat ze ’m daar hebben. #lekkerliterair
2 hours ago

Stijloefeningen (9) – Hyperbool
Posted on 11 februari 2011 by Molovich
Ik stap de bus uit. De mensen stonken weer eens een uur in de wind. Stelletje bunzingen.
Ik ben met mijn zoon en laveer met zijn kinderwagen tussen de miljarden mensen die het
nodig achten de trein te nemen. Wat een verschrikking. Het is dat ik niet anders kon. Ik
ben op zoek naar Stijloefeningen van Raymond Queneau, de grootste schrijver aller tijden.
Ben ik al minstens een eeuw naar op zoek. Maar nergens te vinden. Als laatste sterft de
hoop, en die hoop is gevestigd op de Openbare Bibliotheek van Amsterdam. Maar voor ik
daar ben, moet ik mij een weg banen door deze oceaan van mensen. Kunnen ze hier niet
eens een bom op gooien? Bij voorkeur als ik er niet ben.
Overigens lijkt het alsof dat precies gebeurd is. Amsterdam ligt volledig open, alsof het
kapot gebombardeerd is. Afghanistan aan het IJ. Overal om mij heen gigantische
bouwputten. De heipalen klinken alsof ze gaten naar China aan het beuken zijn. Ze zijn
bezig met de Noord-Zuidlijn. Wellicht dat de kinderen van mijn zoon het nog mee zullen
maken dat ze met een metro van Noord- naar Zuid-Amsterdam kunnen. De wind blaast
me van de weg af. Ik land voor het megalomane boekenpaleis.
Een schitterende vrouw, met krullen zo zwart als een maanloze prairienacht, stort zich
op mij als een hongerige wolvin. Ze praat Engels met een Frans accent. Of dit het
postkantoor is. Jezuschristusmariamoedervangod. Zo’n duizend jaar geleden, toen de
tandeloze oma van de oma van Gijsbrecht van Amstel in deze contreien haringen sabbelde
en bietjes pootte, toen stond hier nog een postkantoor. De vrouw laat een verfomfaaid
briefje zien en kijkt tegelijkertijd naar achteren. Een auto met een Frans nummerbord rijdt
met een noodgang achteruit. Ik denk aan André van Duin en verwijs haar naar de
Raadhuisstraat. Wild gesticulerend, als een panikerende aap, maant de vrouw de auto tot
stoppen. Maar die blinde kip van een bestuurder rijdt gewoon door. De vrouw rent er als
een bezetene achteraan.
Binnen zoek ik de rest van de dag naar Stijloefeningen van Queneau. Ik ben er al een
kleine eeuw naar op zoek, dus één zo’n dag kan er nog wel bij. Maar nergens te vinden. Ik
haal de hele bibliotheek overhoop. Niks. Ik kijk in de computer. Ik ben nog geen
nanoseconde op zoek en zie tot mijn stomme verbazing dat er wel degelijk een exemplaar
op de planken zou moeten liggen. Ik leg dit voor aan een medewerker die met me
meeloopt om te kijken. Maar Stijloefeningen van Queneau is in geen velden of wegen te
bekennen. De medewerker adviseert een mailtje naar het magazijn te sturen. Dan moet je
wel nog een halve dag op antwoord wachten, maar dan heb je het wel. Ik doe wat me
gezegd word. Zo ben ik. Een kleine twee uur en nog iets later krijg ik een mailtje terug. Het
gevraagde boek is niet in het magazijn aanwezig maar ligt op de plank, op de tweede
verdieping, bij de Q van Queneau, waar ik net acht uur heb lopen zoeken totdat ik een
fractie van een ons woog.
Ik keer huiswaarts. Moegestreden. Ik voel me als een soldaat in niemandsland. Kapot
geschoten hang ik in het prikkeldraad. Te zwak om te schreeuwen, te moe om m’n laatste
adem uit te blazen. In een winkel op het Bos en Lommerplein, op kruipafstand van mijn
woning, vind ik schoentjes voor mijn zoontje.
Stijloefeningen (10) – Verliefd
Posted on 14 februari 2011 by Molovich
Licht van mijn leven. Ik stapte vandaag bus 21 uit. Het was op het midden van de dag. En
wat een heerlijke dag! Het was twaalf uur, onze fantastische zoon sliep net. De miezelregen
aaide de haartjes op mijn hand en ik dacht aan jou. De mensen dansten en huppelden van
en naar het station, en ik dacht aan jou. Ik was op weg naar de bibliotheek in de hoop
Stijloefeningen van Raymond Queneau te vinden, en ik dacht aan jou. Je was er niet, maar
ik dacht aan jou. En zo was jij er toch bij. Onze zoon sliep. Had ik dat al gezegd? Ja dat had
ik al gezegd, maar wat doet het er toe, want ik dacht aan jou. Niets doet er toe, zo lang ik
maar aan jou kan denken. Ik liep zingend over de planken, langs de bouwputten. De
bouwvakkers beneden zongen met mij mee. Wij zongen voor jou.
Voor de bibliotheek kwam er een vrouw op me af. Ze excuseerde zich in het Engels met
een Frans accent. En ik dacht aan jou. Jouw lelieblanke huid, jouw groengrijze ogen, jouw
siennabruine haar, golvend tot iets over je lieve schoudertjes, jouw lieve neusje, jouw
misschien nog wel lievere oortjes, of nee, dat is onmogelijk, alles is even lief aan jou. Ze
vraagt waar het postkantoor gebleven is. Ze laat me een briefje zien. (Jouw lieve handjes!)
Ik zeg dat ze bij de Raadhuisstraat moet zijn. Ze kijkt om en rent een auto achterna die
zich achteruit rijdend van ons verwijdert. En ik denk aan jou.
Op de tweede ga ik op zoek naar Stijloefeningen. Maar het is nergens te vinden. Ik kijk
nog even op de computer. Volgens de online catalogus is er wel een exemplaar aanwezig, ik
kijk nog een keer, een bijzonder vriendelijke medewerker kijkt met mij mee. Maar niks. De
jongen zegt dat ik een mailtje naar het magazijn moet sturen. Dat doe ik. Even later krijg ik
een mailtje terug. Het boek is inderdaad aanwezig en wel op de tweede verdieping. Waar ik
de hele tijd had gekeken. Is dat niet ontzettend grappig?
Vlak voordat ik thuis ben, koop ik op het Bos en Lommerplein de schattigste schoentjes
die je je kunt voorstellen. De zon is gaan schijnen, de vogeltjes zingen om jou te eren. Kom
snel thuis liefje. Dan kan ik in je ogen verdrinken, dan kan ik me in je haren verstoppen,
dan kan ik je geur opsnuiven, dan kunnen we met z’n drietjes de wereld wat mooier
maken. Wacht geen seconde langer en ben hier.

Stijloefeningen (11) – Regenboog
Posted on 15 februari 2011 by Molovich
Bus 21. Ik stap uit. Het is een gure dag, geen ultraviolette zonnestralen die het tere huidje
van mijn zoontje aantasten. Hij ligt te slapen in z’n paarse kinderwagen. De reizigers lopen
van en naar CS. Ik ga naar de Openbare Bibliotheek om Stijloefeningen van Raymond
Queneau te lenen. Amsterdam is één grote bouwput hier. Ik moet over planken lopen. Een
groep Japanners passeert me. Ze dragen allemaal zo’n driehoekige, blauwe doos met
daarin een poster van Van Gogh.
Voor ik de bibliotheek in ga, wordt ik aangesproken door een vrouw met zwarte krullen.
Of dit het postkantoor is. Nee, zeg ik, daarvoor moet u naar de Raadhuisstraat. Ze draait
zich om en rent achter een groene Renault 21 aan.
Boven zoek ik tevergeefs naar Stijloefeningen. Het boek ligt niet waar het hoort te
liggen. Ik kijk op de computer. Daar staat dat het boek wel degelijk aanwezig moet zijn. Ik
vraag het aan een medewerker, wiens ongezonde voorkomen doet vermoeden dat hij een
lichte vorm van geelzucht onder de leden heeft. De medewerker kijkt met mij mee, maar
moet tot zijn spijt constateren dat het boek inderdaad niet aanwezig is. Hij zegt dat ik een
mailtje naar het magazijn moet sturen. Die hebben nog een exemplaar. Hij veegt wat zweet
van zijn voorhoofd af met een oranje zakdoek. Ik mail. Tien minuten later krijg ik het
mailtje terug. Het boek moet op de tweede verdieping aanwezig zijn. Rood aangelopen
verlaat ik de bibliotheek.
Op het Bos en Lommerplein, vlakbij mijn woning, koop ik schoenen voor mijn zoontje.
Infrarode stralen scannen de streepjescode: 10 % korting. Het kan mij maar in beperkte
mate opbeuren.

Stijloefeningen (12) – Schoorsteen
Posted on 16 februari 2011 by Molovich
Ik stap de schoorsteen uit. Mijn schoorsteen is net in slaap gevallen. Ik ben op weg naar de
Openbare Schoorsteen, in de hoop dat ze daar Schoorsteenoefeningen, van Raymond
Cheminée hebben. Het waait flink en miezert een beetje. Ik loop over een dunne
schoorsteen langs die gapende schoorstenen. De Noord-Zuidschoorsteen laat z’n
schoorstenen na.
Vlak voor de Openbare Schoorsteen wordt ik aangeklampt door een schoorsteen. Ze
heeft zwart krulletjesschoorsteen, ze praat Engels met een schoorsteentje Frans. Ze vraagt
of dit de schoorsteen is. ‘Nee,’ zeg ik. Ze laat me een schoorsteentje zien en vraagt waar ze
dan moet zijn. Achter haar rijdt een witte schoorsteen achteruit weg. ‘De schoorsteen is
tegenwoordig op de Raadhuisschoorsteen,’ vertel ik haar. Ze draait zich om en rent achter
de schoorsteen aan.
Boven aangekomen ga ik op zoek naar Schoorsteenoefeningen. Ik kijk bij de C. Maar
geen Schoorsteenoefeningen te zien. Ik raadpleeg de digitale schoorsteen en lees dat er wel
degelijk nog een schoorsteen aanwezig moet zijn. Ik haal er een schoorsteen bij die met me
meezoekt. Maar niks. Geen Schoorsteenoefeningen te bekennen. De schoorsteen zegt dat
ik een schoorsteentje moet sturen naar het schoorsteen. Daar hebben ze nog een
schoorsteen liggen. Ik mail en krijg tien minuten later een schoorsteentje terug. Het enige
aanwezige schoorsteen van Schoorsteenoefeningen is te vinden op de tweede schoorsteen,
lees ik. Maar daar heb ik de hele schoorsteen gekeken!
Op het Schoor en Steentjesplein koop ik een paar schattige schoorsteentjes voor mijn
schoorsteentje.

Stijloefeningen (13) – Ongeluk
Posted on 17 februari 2011 by Molovich
Voor het Centraal Station stap ik lijn 13 uit midden in een plas die zo diep is dat mijn hele
schoen erin verdwijnt. Mijn zoontje, waarvan ik had gehoopt dat ie al zou slapen, jankt in
z’n wagentje. Ik wil zijn speentje uit m’n jaszak halen, maar die ben ik kennelijk vergeten.
Ik ben op weg naar de Openbare Bibliotheek, in de hoop dat ze daar Stijloefeningen van
Raymond Queneau hebben. Daar ben ik al een tijdje naar op zoek, maar het is nergens
meer te vinden. Dan maar naar de bibliotheek. Zul je zien dat ie net is uitgeleend. Ik had
ook even moeten bellen.
Amsterdam is flink gehavend hier. Ze zijn met de Noord-Zuidlijn bezig en dat is te zien.
Ik moet over loopplanken lopen. Een groep Japanners komt op me af. We kunnen niet
naast elkaar over deze plank. Ze kijken allemaal naar links, naar een of andere
bezienswaardigheid vermoed ik, zodat ik genoodzaakt ben de plank af te stappen. Ik stap
op een los liggende steen en verzwik mijn enkel. Mijn ene voet is nat, de ander verzwikt.
Meteen daarop stap ik in een paardenvijg. Terwijl ik hinkelend de paardenvijg onder mijn
schoen inspecteer, loop ik onder een ladder door. Ik vloek, mijn zoontje jankt wat harder.
Voor de Bibliotheek word ik aangeklampt door een volledig in het zwart geklede vrouw
met zwarte haren. Op haar schouder zit een zwarte kraai. Ze vraagt of dit het postkantoor
is. ‘Nee,’ zeg ik. Ze vraagt waar het postkantoor dan is. Ze laat me een papiertje zien en
kijkt tegelijkertijd angstig achterom naar een Renault 21 die zich achteruit rijdend van ons
verwijdert. Ik zeg dat ze naar de Raadhuisstraat moet gaan. Zonder te bedanken rent ze
achter de auto aan. Terwijl ik haar achterna kijk, vliegt er een duif tegen mijn hoofd.
Het gejank van mijn zoontje verstoort de serene rust op de tweede verdieping van de
Openbare Bibliotheek. Het duurt even voordat ik de Q gevonden heb (ik loop eerst de
verkeerde kant op). Het boek van Queneau is niet te vinden op de plek waar hij hoort te
staan. Ik kijk ook bij de letters ernaast. Maar niks. Voor de zekerheid zoek ik het op in de
online catalogus. Volgens de online catalogus is er wel degelijk een exemplaar van
Stijloefeningen aanwezig. Samen met een medewerker ga ik nogmaals kijken. Maar niks.
Of het boek ligt niet op z’n plek, of het boek is gestolen. De medewerker zegt dat ik een
mailtje naar het magazijn moet sturen. Daar hebben ze nog een exemplaar liggen. Ik stuur
het mailtje. Een kwartier later krijg ik een mailtje terug. Het enige aanwezige exemplaar
van Stijloefeningen bevindt zich op de tweede verdieping. Waar ik de hele middag heb
gekeken. De kleine jankt nog steeds. Ik wordt weggekeken.
In een babywinkel op het Bos en Lommerplein wil ik een paar schoenen voor m’n
zoontje kopen. Ze hebben nog één paar in zijn maat, het paar waarvan de linkerschoen in
de etalage heeft gestaan. Helaas kan de verkoper het rechterschoentje niet vinden.
Teleurgesteld loop ik weer naar huis. Eindelijk valt mijn zoontje in slaap.

Stijloefeningen (14) – Johan Cruijff
Posted on 18 februari 2011 by Molovich
In principe is het dus zo dat je uit Bus 21 stapte en op weg was naar de Openbare
Bibliotheek om Stijloefeningen van Raymond Queneau te lenen. Je zocht er dus zeg maar
al een tijdje naar, maar het was nergens te vinden, dus daarom moest het wel in de
bibliotheek te vinden zijn. En als het er toch niet is, dan ben je dus zeg maar of te vroeg
vertrokken, of te laat.
Amsterdam ligt er in principe bij als een geitenkaas. Dus dat is niet zoals het hoort,
maar het is wel zoals het is, en omdat het al een tijdje is zoals het is, denken heel veel
mensen dat het is zoals hoort, maar dat is dus niet zo. Komt door de Noord-Zuidlijn. Dat
duurt maar en dat duurt maar. Als het onder de grond niet lukt, dan moet je het boven de
grond proberen. Maar als je toch onder de grond blijft, dan is het dus een kwestie van
goed boren. Omdat het allemaal zo lang duurt, mag je wel zeggen dat ze zeg maar niet goed
kennen boren.
Voor de bibliotheek word je dus aangeklampt door een vrouw. Of dit het postkantoor is,
vraagt ze in het Engels. ‘Nee,’ antwoord je zeg maar in het Spaans, want je hoort aan haar
accent dat ze in principe uit Frankrijk komt. Je legt het haar uit: ‘Dit is dus de bibliotheek.
En als dit dus de bibliotheek is, dan kan dit in principe moeilijk het postkantoor zijn.
Tenzij je met postkantoor dus bibliotheek bedoelt, in dat geval is dit inderdaad het
postkantoor, in het andere geval moet je in principe dus naar de Raadhuisstraat gaan.’ De
vrouw kijkt achterom naar een auto, wie achteruit van je vandaan rijdt. De vrouw probeert
de auto met gebaren te doen stoppen, maar de auto rijdt door. De vrouw rent achter de
auto aan. Of de auto rijdt van de vrouw weg, zo zou je het in principe dus ook kunnen zien
zeg maar.
Op de tweede verdieping zoek je bij de Q naar het boek dat je zoekt. Je kunt het nog
steeds niet vinden. Met behulp van de computer kijk je of het boek misschien ergens
anders ligt. Volgens de computer ligt er in principe een exemplaar waar het exemplaar
moet liggen. Maar daar had je dus net gekeken. Dus ga je in principe nog een keer terug,
nu samen met een medewerker wie je helpt met zoeken. Maar ook hij vindt niks. Hij zegt
dat het magazijn nog wel een exemplaar heeft. Dus stuur je een mail naar het magazijn wie
je een mail terugstuurt dat het enige aanwezige exemplaar op de tweede verdieping
aanwezig is, waar je dus net de hele tijd heb zitten zoeken om te constateren dat er in
principe dus zeg maar geen exemplaar aanwezig is. Er is wel een exemplaar van Zazie in de
metro aanwezig. Daarom ga je daar maar naar op zoek, want als je niet vindt wat je zoekt,
moet je zoeken wat je vindt. Dat is dus logisch.
In een winkel op het Bos en Lommerplein vind je een paar schoentjes voor je zoontje.
Precies de schoentjes waar je in principe dus zeg maar naar op zoek was. Maar da’s
logisch.

Stijloefeningen (15) – Kamervragen van Richard de Mos
Posted on 21 februari 2011 by Molovich
Voorzitter,
1. Heeft de Minister het bericht op Nurks van Max Molovich gelezen waarin hij vertelt
dat hij met bus 21 naar het Centraal Station gaat. Zo ja, is de Minister zich ervan bewust
zijnde dat de omgeving rond het Centraal Station eruit ziet als een slagveld uit de Eerste
Wereldoorlog? En is de Minister er zich van bewust dat dit ten grondslag ligt aan de
Noord-Zuidlijn? Zo ja, wat denkt de minister hier aan te kunnen gaan doen?
2. Heeft de minister in datzelfde bericht gelezen dat het postkantoor is verdwenen en
dat daar in de plaats een Openbare Bibliotheek is verrezen? Als iemand die
schooldirecteur had kunnen zijn, juich ik het natuurlijk toe dat er bibliotheken bestaan,
hoewel vaak bolwerken van linkse hobbyisten en ander tuig, maar de post moet geen
ondergesnoven kindje worden dat met het badwater bij het grofvuil is gezet. Vraag aan de
minister: wat denkt hij aan deze schandalige gang van zaken te doen?
3. Heeft de minister in datzelfde bericht gelezen dat het boek Stijloefeningen van
Raymond Kluun niet op de daartoe aangewezen bestemmingsplek aanwezig is, te weten bij
de K? En is het bij de minister bekend dat het boek volgens de online catalogus wel
degelijk aanwezig is op de daartoe aangewezen bestemmingsplek, maar dat het boek daar
dus niet ligt. En weet de minister dat er in de Openbare Bibliotheek Amsterdam
medewerkers werken die argeloze bezoekers doelbewust met een ruitje in het kliet sturen?
Wij kunnen waarschijnlijk allemaal raden welke afkomst deze medewerkers hebben. Het
begint met een I. en het eindigt op slam.
4. Heeft de minister, tot slot, in datzelfde bericht gelezen dat er op het Smulbos en
Lommertplein te Amsterdam niet alleen heimweeschotels en kopvodden worden verkocht,
maar ook schoenen, ja zelfs schoenen voor baby’s? Heeft de minister toevallig de beelden
van de revolutie uit Egypte gezien? En heeft de minister wellicht deze foto gezien? Zo ja:
mag ik dan concurreren dat de minister heel goed weet dat moslims hun regeringen met
niet meer dan een paar schoenen weten omver te werpen. Is het dan niet schrijnend, dat in
het hol van de leeuw, op het Smulbos en Lommertplein, er schoenen worden verkocht aan
mensen die onze regering vijandig gezind zijn, want dat ze dat zijn, behoeft hopelijk geen
betoog. Of wil de minister niet begrijpen dat hij de spek met snelbinders op de kat aan het
bevestigen is door mensen die een fascistische ideologie aanhangen de wapens te verkopen
waarmee ze hem omver zullen werpen?
Aan welke minister ik deze vragen stel, voorzitter? Aan de Minister van Bouwputten,
Bibliotheken en Schoenenzaken natuurlijk! Wat zegt u? Die bestaat niet? Hoe denkt de
voorzitter dan dat wij het beleid van de minister kunnen gedogen als hij niet eens bestaat?!

Stijloefeningen (16) – Eric Lucassen
Posted on 22 februari 2011 by Molovich
Ik stap bus 21 uit terwijl ik mijn zoon op nog geen halve meter hinderlijk achtervolg. De
gore klootzak heeft een uur geleden in z’n luier gescheten en dat pik ik niet. Maar hij
slaapt, de hond. Hordes teringlijers en kankerhoeren lopen van en naar het Centraal
Station van Amsterdam. Ik ben op weg naar de Openbare Bibliotheek om in
Stijloefeningen van Raymond Queneau te pissen. Het miezert. De weg naar de bibliotheek
is nat en zompig. Overal bouwputten.
Vlak voor de bibliotheek wordt ik aangeklampt door een of andere buitenlandse hoer die
me vraagt waar of dat het postkantoor is. Rot op kankerwijf. Ik pis op de post. Ze kan een
kopstoot van me krijgen. Het loeder strompelt naar een auto die achteruit van haar weg
rijdt.
Binnen ga ik op zoek naar Stijloefening. Nergens te vinden. Ik kijk in de computer.
Daarin staat dat er wel degelijk een exemplaar aanwezig is. Ik haal er een medewerker bij,
maar ook die kan ’m niet vinden. Waardeloos stuk hard geworden kak. Ik beuk ’m met z’n
kutkop tegen een stalen kaartenbak aan en geef ’m een hengst met een exemplaar van De
Puinhopen van Paars. Dat zal ’m leren. De syfilislijer ligt op de grond. Hij bloedt uit een
hoofdwond en zegt hakkelend dat ik het magazijn moet mailen. Die weten wel waar
Queneau met z’n Stijloefeningen is. Ik snuif de geur van angst op (heerlijk!), loop naar het
magazijn en zeg wat ik zoek. Ze verwijzen me naar de tweede verdieping, waar ik net
vandaan kom. De magazijnmedewerker bloedt, nog voordat ze haar zin helemaal heeft
uitgesproken, uit haar oor.
Op het Bos en Lommerplein pis ik door de brievenbus van een babywinkel.

Stijloefeningen (17) – Geert Wilders
Posted on 23 februari 2011 by Molovich
Een tsunami van forenzen loopt van en naar het Centraal Station in Amsterdam. Ik ben
net uit bus 21 gestapt, een prachtige, roomblanke bus 21 die ontsierd werd door foeilelijke
kopvodden waaronder potentiële terroristenvrouwtjes met hun onderdrukte gezichtjes
verveeld naar buiten zaten te staren. Het is dat ik mijn bodyguards bij me had, anders was
de buschauffeur ongetwijfeld bestolen en gemolesteerd door het Marokkaanse straattuig
dat zoals gewoonlijk de achterbanken had opgeëist.
In het gezelschap van mijn bodyguards wandel ik naar de Openbare Bibliotheek, een
links bolwerk waar socialistisch tuig van onze zuurverdiende centen gratis boeken
weggeeft. Het is guur weer, ik was door mijn voorraad Korans heen en had een geschikt
boek nodig om de kachel mee aan te maken. Mijn keuze is gevallen op Stijloefeningen van
Raymond Queneau, een intellectueel broddelwerkje van een of andere linkse hobbyist uit
Frankrijk.
Voor de bibliotheek word ik aangeklampt door een vrouw van buitenlandse afkomst. Ze
heeft zwart haar en een licht getinte huid. Ik ben op mijn hoede. Juist het feit ze haar
zwarte krullen niet onder een kopvod bedekt, sterkt mij in de overtuiging dat ik hier met
een moslimterrorist te maken heb. Mijn taqqiyaradar slaat uit: de vrouw doet net alsof ze
de Westerse normen en waarden heeft aangenomen om ons om de tuin te leiden. Stiekem
is ze bezig om het pad te effenen voor de invoering van de sharia. De islam is een
fascistische ideologie, uit op alleenheerschappij. Als ze vraagt of dit het postkantoor is
weet ik het zeker: deze vrouw staat op het punt zichzelf op te blazen. Ze ziet zichzelf al als
opperhoeri een schare van martelaars bevredigen. Ik geef een van mijn bodyguards de
opdracht de vrouw uit te schakelen. Een andere bodyguard rent achter een vluchtauto met
een Frans nummerbord aan.
Binnen vind ik niet wat ik zoek. Volgens de computer moet het door mij gezochte boek
aanwezig zijn, maar dat is er niet. En dat lijkt me exemplarisch voor dit walgelijke,
geldverslindende instituut. Het stikt er overigens van de moslims, die alle ruimte krijgen
om hun fascistische literatuur tot zich te nemen. De kopvodden, de turkenjurken en de
haatbaarden vliegen je hier om de oren als de ledematen van een terrorist na een mislukte
zelfmoordaanslag.
Op het Heimweeschotel en Kopvoddenplein koop ik een paar schoenen voor mijn
teddybeer.

Stijloefeningen (18) – Enigszins aan de omslachtige kant
Posted on 24 februari 2011 by Molovich
Een autobus, eigendom van het Amsterdamse Gemeentevervoersbedrijf (hierna te
noemen: GVB), zet mij en mijn gewaardeerde zoon, die zojuist in zijn gifgroene
kinderwagen van het merk Koelstra in de slaaptoestand is geraakt, af bij het destijds door
Abraham Kuyper, pardon ik bedoel natuurlijk P.J.H. Cuypers, ontworpen Centraal
Station, de plek waar treinen van en naar Amsterdam vertrekken alsmede aankomen. Ik
ben in mijn hoedanigheid als literatuurliefhebber op weg naar de Openbare Bibliotheek te
Amsterdam, alwaar ik het literaire werk Stijloefeningen van de Franse schrijver, dichter,
dramaturg en wiskundige Raymond Queneau (Le Havre, 21 februari 1903 – 25 oktober
1976) hoop te vinden. Ik ben er reeds geruime tijd naar op zoek, maar mijn zoektocht is tot
op heden onvruchtbaar gebleken. Er valt een soortement van regen neder op de
drukbevolkte stenen van het stationsplein. Toeristen, forensen en wat dies meer zij lopen
van en naar het station. De weg naar de bibliotheek is vrij moeilijk begaanbaar en wordt
aan weerszijden bevolkt door diverse bouwputten, waarin zich gebouwen in meer en
minder gevorderde staat van ontwikkeling bevinden. Heipalen beuken in de koude grond.
Alvorens ik mijn gestalte in de bibliotheek kan begeven word ik gemaand om even pas
op de plaats te maken door een vrouw van omstreeks de vijfendertig jaar. Zij heeft zwarte
krullen tot op haar schouders, een donkerblauwkleurig jasje met grote knopen en brede
revers. Daarboven draagt ze een blauw-wit gestreepte das die ze stevig rond haar hals
geknoopt heeft. Voorts is zij de trotse draagster van een eenvoudige spijkerbroek en heeft
zij lichtbruine, lederen laarzen aan die zij, godzijdank, niet boven haar broek draagt. Zij
vraagt mij in het Engels, maar met een duidelijk hoorbaar Frans accent, of het gebouw
waar wij ons momenteel staande voor houden een postkantoor is. Aangezien ik alweer een
jaar of vijftien woonachtig ben in onze Geliefde Hoofdstad, weet ik dat hier inderdaad ooit
een postkantoor heeft gestaan. Maar dat is al geruime tijd niet meer het geval. De vrouw in
kwestie draait haar hoofd en bovenlijf in een poging te zien wat er achter haar gebeurt.
Daar rijdt een crèmekleurige Renault 21, een model dat, als mijn kennis van de
automobielindustrie mij niet bedriegt, ergens in de jaren ’90 is ontworpen, achteruit van
ons weg. De bestuurder heeft zijn rechterhand op de hoofdsteun van de bijrijdersstoel
gelegd en kijkt over zijn rechterarm naar dat wat zich achter zijn auto bevindt. De vrouw
richt zich weder tot mij, houdt mij een briefje met daarop de nodige letters voor de neus en
vraagt mij waar zij dan moet zijn, mocht zij daadwerkelijk nood hebben aan een
postkantoor. Ik vertel haar in een reeks logisch opeenvolgende Engelstalige woorden dat
zij het beste richting de Raadhuisstraat kan vertrekken, daar bevindt zich nog wel een
postkantoor. De vrouw bedankt mij middels een klein knikje, draait zich om en rent als
een idioot met een doodsverlangen achter de nog steeds achteruit rijdende voiture van het
merk Renault aan.
Op de tweede verdieping ga ik bij de Q op zoek naar de boeken van Raymond Queneau.
Aangezien ik het alfabet redelijk goed beheers, heb ik de desbetreffende plank vrij snel
gevonden. Er zijn volop boeken van Raymond Queneau aanwezig, maar zoals je altijd zult
zien, zit Stijloefeningen daar niet bij. Voor de zekerheid kijk ik nog even bij de letters naast
de Q, te weten de P en de R. Je weet immers nooit, het boek zou ook verkeerd teruggelegd
kunnen zijn geweest. Maar mijn zoektocht is tevergeefs, Stijloefeningen schittert door
afwezigheid. In de hoop dat Stijloefeningen door de Openbare Bibliotheek Amsterdam niet
als roman wordt gezien, en in dier voege heel ergens anders ligt, zoek ik het boek ook nog
even op via de online catalogus van de Openbare Bibliotheek Amsterdam. Volgens de
online catalogus van de Openbare Bibliotheek Amsterdam is er wel degelijk een exemplaar
van Stijloefeningen aanwezig, en wel op exact dezelfde planken die ik nog geen minuut
daarvoor had uit zitten pluizen. Ik ga nogmaals kijken en neem nu een ongetwijfeld door
zijn collegae zeer gewaardeerde medewerker mee in de hoop dat zijn ogen iets beter
getraind zijn in het vinden van moeilijk vindbare boeken dan mijn eigen ogen. Dat de
goede man niet wist hoe je Queneau moest spellen, was wellicht een teken aan de wand.
Hoe wij ook keken en waar wij ook zochten: het desbetreffende boekwerk was nergens te
vinden. De medewerker raadde mij aan een aangetekende brief te sturen naar het
magazijn, daar zou ook nog een exemplaar aanwezig moeten zijn. Ik schreef een mailtje en
kreeg een klein kwartier (plusminus 15 minuten) later als antwoord dat het boek
Stijloefeningen inderdaad aanwezig is, en wel op de tweede verdieping, en als het goed is
op de plank waar ik dus een klein half uur daarvoor als in shock voor heb gestaan,
hopende op een wonder. Ik werp mijn ziel onder mijn arm en verlaat het pand.
Op het Bos en Lommerplein, tegenover snackbar De Halte en naast een wat eigenaardig
warenhuis (met in de etalage bijzonder vreemde paspoppen die kinderen moeten
voorstellen), op nog geen honderd meter van mijn eigen woning, koop ik een paar
schoenen van het merk Babyblue Suede Shoes met in plaats van veters aan elk exemplaar
twee stuks klittenband om de kans kleiner te maken dat het schoeisel van de voetjes van
mijn zoon glijdt.

Stijloefeningen (19) – Vrije versvorm
Posted on 25 februari 2011 by Molovich
Gemeenteblik
Draaiende wielen stoppen
Schimmen lopen van en naar
Zoonlief droomt
Over wat dan ook
Het miezert en
Wij zoeken tot wij vinden
Stijloefeningen van Queneau
Fundamenten van afloze gebouwen
De loopgraven tussen Noord en Zuid
Balancerend op droogloopplanken en dan
Voor de bieb
Zwarte krullen dansen in de wind
De tijd staat stil
En strompelt weer verder
Het postkantoor, vraagt zij
De Raadhuisstraat, zeg ik
Bieb bieb! Een auto vliedt
Van ons vandaan
Zij kijkt om
En rent
Bij de Q van Qunst
Vind ik niet wat ik zoek
Bij de P noch bij de R
Volgens de catalogus wel
Een medewerker medekijkt
Wij vinden veel, maar net niet dat wat
De laatste hoop
Het magazijn
‘Het boek ligt daar
Waar het moet zijn’
Maar waar het moet zijn
Daar ligt het niet
Later die dag
Een klein uur om precies te zijn
Op het Bos en Lommerplein
Nog geen halve minuut van
Waar ik woon
Babyschoentjes

Stijloefeningen (20) – Littérature définitionnelle
Posted on 28 februari 2011 by Molovich
Cilindervormige blikken trommel 21, met alle delen van het oppervlak op gelijke afstand
van het middelpunt om twaalf uur ’s middags. Plaats waar de trein, tram of bus even stopt
om passagiers in of uit te laten stappen. Mijn kind van het mannelijk geslacht is tijdelijk
buiten werking in zijn wagen waarin hij liggend wordt rondgereden. Ik beweeg me voort in
een bepaalde richting langs de van wind last hebbende tijdelijke putten waarin de
fundering en kelders van een gebouw worden opgetrokken naar de voor iedereen
toegankelijke instelling die boeken uitleent.
Voor het geheel van treden waarlangs men een hoger of lager gelegen plaats bereikt van
de instelling die boeken uitleent maakt een mens van het vrouwelijk geslacht mij met een
belegstuk vast. Fijne, buigzame vezels die groeien op de huid van mensen en zoogdieren in
een kleur die geen lichtstraal terugkaatst. In de in het Verenigd Koninkrijk, Ierland, de VS,
Australië en Canada gesproken taal met een manier van uitspraak uit Frankrijk vraagt ze
waar het kantoor van de post is. Ik wijs haar naar een andere persoon of plaats, de
Raadhuisstraat.
Een vierwielig voertuig, aangedreven door een motor, voor het transport van personen
of goederen met een uit Frankrijk afkomstige kentekenplaat van een motorvoertuig laat
zich achteruit voortbewegen. De mens van het vrouwelijk geslacht beweegt de armen heen
en weer, maar verwerft door eigen toedoen geen verbinding met degene die iets bestuurt.
Ze loopt er zeer snel achteraan.
Bij de Q zijn meerdere samengebonden of genaaide aantallen bedrukte bladen van
Raymond Queneau te vinden, maar niet Stijloefeningen, de samengebonden of genaaide
bedrukte bladen die ik al een periode van zeven dagen probeer te vinden. Ik gebruik de
ogen op het elektronisch apparaat voor het opslaan en verwerken van gegevens.
Overeenkomstig de geordende naamlijst van de de voor ieder toegankelijke instelling die
boeken uitleent te Amsterdam is er wel, met toewijding gebracht, nog elk van een aantal
gelijksoortige personen of voorwerpen aanwezig. Samen met een employé kijk ik nog een
keer. Maar niks. ‘Geef een bepaalde richting aan een online post naar de ruimte voor
patronen in een vuurwapen,’ zegt hij. Dat doe ik. De ruimte voor patronen in een
vuurwapen zendt een online post terug: ‘Het door u gezochte elk van een aantal
gelijksoortige personen of voorwerpen is op de tweede ruimte tussen twee horizontale
vlakken van het gebouw aanwezig.’ Ik neem het hijstoestel om voorwerpen of personen
van de ene verdieping van een gebouw naar een andere te vervoeren naar beneden. lk loop
voor mijn ontspanning de instelling die boeken uitleent uit en ga met de 21e verbinding
tussen twee plaatsen terug naar huis. Bij de winkel ten behoeve van baby’s op het Bos en
Lommerplein zal ik, in ruil voor geld, twee bij elkaar horende voetbekledingen, meestal
van leer, lager dan een laars, voor mijn zoon in het bezit krijgen.

Stijloefeningen (21) – Sonnet
Posted on 1 maart 2011 by Molovich
Bus 21, 12 uur, begin van de week
Mijn zoon slaapt in zijn wagentje, en zo
Ga ik op zoek naar Stijloefeningen van Queneau
In de Openbare Bibliotheek
In het Engels met een sexy Frans accent
Vraagt een vrouw, met haren zwart als blackberry
Is zis dze post office? No, zeg ik, dze library.
Een auto rijdt weg. Zij draait zich om en rent
Binnen zoek ik bij de Q maar geen spoor
Van Stijloefeningen. Ik kijk op de compjoeter
‘Het is er wel’, zingt het digitale koor
Maar niks. Ik mail nog naar het magazijn
Mail terug: het boek ligt waar het hoort. Ik foeter
En koop babyschoentjes op het Bos en Lommerplein

Stijloefeningen (22) – Job Cohen
Posted on 2 maart 2011 by Molovich
Euh, ik stap, euh uit bus 21. Halte Centraal Station. In de stad waar ik met zoveel plezier
burgemeester was. Tot nu toe gaat het goed. De kinderwagen slaapt in mijn zoon, of, nee,
euh euh, ik bedoel… Ik loop winderig langs de bouwputten naar de Openbare Biobak. Of,
euh… ik bedoel… Op zoek naar Oefenstijlen van Bruno, nee euh, Raymond Queneau. Dat
moeten we met z’n allen niet willen. Of, of… euh… ik bedoel: Amsterdam is een chaos hier.
Dat komt, wij waren amateurs in feite. Goedwillende amateurs. Maar, euh, amateurs.
Vlak voor de biliblio… blibilio… bibelibido… vlak voor de biotheek word ik aangeklampt
door een vrouw met harte zwaren, of euh, nee, ik bedoel… Ze praat Frans met een Engels
accent, of… nee… andersom. Ze vraagt of dit het kotspantoor is. Polskantoor, bedoel ik.
Postkantoor. Ja, zeg ik, euh, euh, dit is het ponskartoor, of nee, niet, of… Raamhuigstraat!
Daar moet u zijn! Een auto gaat achteruit vooruit. De vrouw draait haar borsten, euh
hoofd om en rent achter de auto aan.
Binnen zoek ik op de, euh, tweede verdiepgang bij de Q naar Stijfoenelingen. Maar niks.
Euh, voor de zekerheid zoek ik nog bij alle andere letters van het albafet, maar niks, of,
nee, dus… Dit is precies wat we met z’n allen niet willen! Op de computer euh tik ik het
gezochte boek in en waarimpel, het is wel dergelijk, euh euh, aanwezend. Samen met een
wedemerker, euh, zoek ik nogmaals, maar niks. Nogmaals: en dáár gaat het om. De
medewerker raadt mij aan een stuur te mailen naar het magere zwijn, euh, ik bedoel het
magazijn. Ik euh mail een mailtje en een kwartier later mailt het magazijn terug dat het
gebochte zoek gewoon op de daartoe euh euh aangezwollen plek zou moeten liggen.
Op het, euh, Lomp en Boschkerplein koop ik een paar, euh babyschoentjes. Want het
moét eerlijker in dit, euh, land!

Stijloefeningen (23) – Anima
Posted on 3 maart 2011 by Molovich
Ik wordt uit de bus gerold. Mijn wielen rollen over de nat geworden stenen van het
stationsplein. Ik wordt voortgeduwd door een homp bleek vlees. In mij ligt een kleiner
hompje vlees, het product van eerder genoemde grotere homp vlees. Dit kleine hompje
vlees weegt een kilootje of tien en ligt rustig te slapen. Een plastic kap beschermt mij van
de miezerregen. Ik ben gifgroen en van het merk Koelstra. Mijn eigenaars vervloeken mij
soms omdat ik wat lomp en groot ben. Ze zouden eens naar zichzelf moeten kijken!
Gelukkig beperken ze zich tot voortduwen en hebben ze tot nu toe de verleiding kunnen
weerstaan om in mij te gaan zitten. Een groep Japanners met driehoekige posterdoosjes in
de hand moet voor mij wijken. Heipalen begroeten mij met vrolijk gestamp. Mijn wielen
ratelzoeven over een stalen brug. Ik ben in een opperste beste stemming als ik plotsklaps
tot stilstand wordt gebracht.
Ik ben niet in staat trappen te betreden. Of beter gezegd: mijn voortduwer begint er niet
aan. Waarschijnlijk met het oog op het slapende hompje vlees. Waarom wij nu alweer een
halve minuut stilstaan is mij enigszins onduidelijk. De voortduwer is met een andere homp
vlees aan het praten over postkantoren en weet ik veel wat nog meer. Rechts van mij rijdt
een Renault 21 met hoge snelheid achteruit. Dit gaat gepaard met enig aanstellerig gejank,
afkomstig van de op hoge toeren draaiende motor. Mijn voortduwer en de andere homp
vlees gaan weer uit elkaar, de ene rent achter de Renault 21 aan, de ander duwt mij naar
een soort helling.
Via een invalidelift en een personenlift kom ik aan op de tweede verdieping. Ik wordt
naar de Q gereden. Ik blijf enige tijd voor de Q staan en maak een praatje over koetjes en
kalfjes met de boekenkast. De homp vlees die mij zojuist nog bestuurde is iets aan het
zoeken. Maar kennelijk kan hij het niet vinden. Er lijkt zich een minieme paniek van hem
meester te maken. Voor u waarschijnlijk nauwelijks waarneembaar, maar ik ken ’m goed.
De homp pluist de hele kast na, maar vindt niet wat hij zoekt. Hij rijdt me richting de
computers. Daar sta ik dan. Naast een krukje waarop mijn bestuurder plaatsneemt. Ik
probeer een gesprek met het krukje aan te knopen, maar het krukje zegt niks terug.
Krukjes staan bekend om hun zwijgzaamheid, maar dit zou ik ronduit onbeschoft willen
noemen.
De homp vlees staat op en brengt mij naar een bureau. Met bureaus heb ik weinig. Net
als krukjes zijn ze vaak jaloers op mijn bewegingsvrijheid. Maar waar dat bij krukjes tot
een verregaande verlegenheid leidt, wil dat bij bureaus nogal eens uitmonden in
hooghartige arrogantie. Ik begroet het bureau beleefd. Het bureau groet koeltjes terug.
Tegen een homp vlees die achter het bureau zit, vertelt mijn voortduwer dat hij op zoek is
naar Stijloefeningen van Queneau. Dat hij het niet kon vinden, maar dat de computer zei
dat het er wel was. Ik wordt weer weggereden. Ik groet het bureau, het bureau maakt een
geluid dat ik snoevend zou willen noemen.
We staan weer bij de Q. De twee hompen vlees gaan alle boeken nog een keer na. Nog
steeds niet te vinden, te oordelen aan de steeds groter wordende frustratie die zich steeds
duidelijker aftekent op het gezicht van mijn bestuurder. De boekenkast vertelt me dat dit
wel vaker gebeurt. Boeken worden verkeerd teruggezet. Of zelfs gestolen. Je hebt ook
hompen vlees die voor de lol boeken op andere plekken neerzetten. ‘Dat soort gasten moet
je door de knieschijf schieten,’ meent de boekenkast waarmee ik praat. Je ziet ze steeds
meer, boekenkasten die openlijk flirten met geweld. Ik beschuldig de boekenkast van
fascistische denkbeelden. De boekenkast noemt mij een ‘verachtelijke linkse hond die in
een droomwereld leeft’. Voordat de ruzie uit de hand loopt, word ik weggereden. Ik sta
weer bij het krukje. Een klein kwartiertje sta ik stil. ‘Heb ik jou hier niet eerder gezien,’ zeg
ik tegen het krukje. Het krukje draait zich verlegen van mij af, maar geeft geen antwoord.
Zak dan maar in de stront.
Op het Bos en Lommerplein, in een babywinkel, legt de homp vlees die mij bestuurt een
schoenendoos met daarin een paar babyschoentjes in mijn onderbuik.

Stijloefeningen (24) – Kinderliedje
Posted on 4 maart 2011 by Molovich
Molovichje ging op reis, tiereliereliere
Molovichje ging op reis, tierelierelom
Met z’n zoontje in de kar, tiereliereliere
Met z’n zoontje in de kar, tierelierelom
Hij ging naar de bieb toe, tiereliereliere
Hij ging naar de bieb toe, tierelierelom
Om een boek te lenen, tiereliereliere
Om een boek te lenen, tierelierelierom
Maar hij vond het boek niet, tiereliereliere
Maar hij vond het boek niet, tierelierelom
Voordat hij het boek niet vond, tiereliereliere
Voordat hij het boek niet vond, tierelierelom
Hield een vrouw hem staande, tiereliereliere
Hield een vrouw hem staande, tierelierelom
Zij vroeg naar het postkantoor, tiereliereliere
Zij vroeg naar het postkantoor, tierelierelom
De post zit in de Raadhuisstraat, tiereliereliere
De post zit in de Raadhuisstraat ,tierelierelom
De vrouw liep naar een auto, tiereliereliere
De vrouw liep naar een auto, tierelierelom
De auto zag de vrouw niet, tiereliereliere
De auto zag de vrouw niet, tierelierelom
De vrouw vloog tegen ‘t asfalt, tiereliereliere
De vrouw vloog tegen ‘t asfalt, tierelierelom
‘t Vrouwtje bleef toen liggen, tiereliereliere
‘t Vrouwtje bleef toen liggen, tierelierelom
Dokter werd erbij gehaald, tiereliereliere
Dokter werd erbij gehaald, tierelierelom
Maar de dokter was te laat, tiereliereliere
Maar de dokter was te laat, tierelierelom
Zo ging dus het vrouwtje dood, tiereliereliere
Zo ging dus het vrouwtje dood, tierelierelom
‘t Gras dat groeit nu op haar buik, tiereliereliere
‘t Gras dat groeit nu op haar buik, tierelierelom

Stijloefeningen (25) – Lepra
Posted on 7 maart 2011 by Molovich
Op Centraal Station stap ik af van de kar die lijken ophaalt. Ik had een lift gekregen. Mijn
zoon ligt in zijn wagentje te slapen. Arm ventje. Gelukkig weet hij niet dat er een lepraepidemie
heerst in Amsterdam. Zijn wagentje is hermetisch afgesloten, er hangt een
zuurstoftankje aan. Hier leeft hij in, wij hopen dat er zo geen bacillen bij hem kunnen
komen.
Overal op het stationsplein zitten melaatsen uitgeblust tegen een hekje of slepen ze zich
voort richting nergens. De bouwputten liggen er verlaten bij. Wat heeft het nog voor zin
om te bouwen? De regen maakt m’n ogen nat. Door de zweren kan ik m’n oogleden niet
meer dichtdoen. Het water werkt verlichtend. Ik ben op weg naar de Openbare Bibliotheek
om Stijloefeningen van Queneau te lenen. Ik ben al een tijdje naar het boek op zoek, maar
kan het niet vinden.
Voor de bibliotheek word ik staande gehouden door een melaatse vrouw. Haar gezicht
ziet eruit alsof het van plastic is gemaakt en iemand er een aansteker onder heeft
gehouden. Ze vraagt in het Engels met een Frans accent of dit het postkantoor is. Ze heeft
haar handen omwikkeld met zwachtels die al een tijdje niet gewassen zijn. Ze houdt een
briefje vast waarop twee adressen vermeld staan. Een van de adressen is de
Raadhuisstraat. Ik vertel dat ze daar moet zijn. Ze zucht en draait zich om. Achter haar zit
een man in een rolstoel. Het gezicht van de man is bijna niet meer herkenbaar als gezicht.
Een soort pompoen in verre staat van ontbinding.
Binnen sta ik een klein kwartier voor de Q. Queneau is vrij ruim vertegenwoordigd,
maar Stijloefeningen zit er niet bij. De bibliotheek is vrijwel uitgestorven. Ik krab achter
mijn oor en sta het volgende moment met mijn oor in mijn handen. Ik doe de oor in mijn
zak en strompel naar de computer. Volgens de online database van de Openbare
Bibliotheek is er wel degelijk nog een exemplaar van Stijloefeningen aanwezig. Ik vraag
aan de bochelaar die achter de balie staat of hij met me mee wil kijken. Samen kijken we
nog een keer. Maar niks. Uit het gerochel van de bochelaar meen ik op te maken dat ze bij
het magazijn nog wel een exemplaar h ebben. Ik ga naar het magazijn en ram iets te hard
op de bel van de balie. De pink van mijn rechterhand, een van mijn favoriete vingers, rolt
van de balie, via de bureaustoel, op de grond. Een oud vrouwtje komt, met een
dubbelloops tussen mijn ogen gericht, vragen wat ik moet. Er is nog wel een exemplaar
van Stijloefeningen aanwezig, weet ze me na even zoeken te melden, maar die ligt op de
tweede verdieping. Waar ik net de hele middag had gezocht.
Op het Bos en Lommerplein koop ik een paar babyschoentjes voor mijn zoontje.
Hopelijk heeft hij z’n voetjes nog als dit voorbij is.

Stijloefeningen (26) – Nichterig
Posted on 8 maart 2011 by Molovich
Dus ik stap de bus uit, met mijn zoon in mijn wagen, en ik schrik me daar toch het
apenlazarus zeg! Werkelijk heel de omgeving rond Centraal Station is open gebroken! Ik
zweer het je, één grote bouwput. En dan miezerde het ook nog een beetje, dus kun je
nagaan. Dat werd me toch een kliederboel! Maar goed, ik moest nu eenmaal naar de biep.
Ik wilde Stijloefeningen van Raymundo Queneau lezen, de schat.
Maar dat zul je altijd zien: wil ik net die bibliotheek inlopen, word ik daar staande
gehouden door een vrouwmens. Ze zegt tegen me, ‘do you know if this is the post office?’,
zegt ze. Dus ik zeg: ‘The post office?’, zeg ik. ‘The post office? Mijn god, onder welke steen
heb jij al die jaren gelegen,’ zeg ik. (Ja, in het Engels natuurlijk, want ze sprak Engels met
een Frans accent, maar ik ga dat hier niet allemaal in het Engels herhalen. Het moet wel
leesbaar blijven.) Waarop zij me een briefje laat zien waarop ik de Raadhuisstraat zie
staan. Ik zeg ‘ja,’ zeg ik, ‘de Raadhuisstraat, ja, dáár heb je inderdaad wel een postkantoor,’
zeg ik. En ik was nog niet uitgesproken, of ze draait zich om en begint achter een achteruit
rijdende auto aan te rennen. Nu vraag ik je: dat zijn toch geen manieren?
Afijn. Nadat ik mijn verontwaardiging van me heb afgeschud, ga ik naar binnen. Naar de
Q van Queneau. Sta ik daar dus een beetje m’n ogen uit m’n kassen te zoeken, maar iets
vinden? Ho maar. V0or de zekerheid raadpleeg ik de computer. En je gelooft het niet,
maar volgens de computer is Stijloefeningen gewoon aanwezig. Dus ik naar een
medewerker, zo’n zwijgzame jongen uit een min of meer exotisch oord. Dus ik zeg, ‘zeg,’
zeg ik tegen hem, ‘ik ben naar Stijloefeningen van Raymundo Queneau aan het zoeken,’
zeg ik. ‘Maar op de plank is ie niet aanwezig, terwijl dat volgens de computer wel zou
moeten,’ zeg ik. Dus hij zegt, ‘Kom maar mee,’ zegt ie. Dus ik achter z’n goddelijke kontje
aan. Wij kijken. Maar niks hoor. Nada. Niente di tutti niente. Dus ik zeg tegen de
medewerker, ik zeg ‘nou,’ zeg ik, ‘daar staan we dan.’ Dus hij zegt ‘ja,’ zegt ie, ‘daar staan
we dan.’ Maar toen kwam het. Bij het magazijn zou nog een exemplaar aanwezig zijn.
Hoefde ik alleen maar te mailen. Dus ik mailen. Krijg ik een kwartier later een mailtje
terug: Stijloefeningen van Raymond Queneau ligt op de tweede verdieping. Waar ik al de
hele middag aan het kijken ben! Dank je de koekoek. Dit land gaat naar de knoppen waar
je bij staat.
Afijn. U begrijpt dat ik zo spoedig mogelijk naar huis ben gegaan. Maar niet voordat ik
in een alleraardigst boetiekje op het Bos en Lommerplein een paar schoentjes voor mijn
zoontje heb gekocht.

Stijloefeningen (27) – Charlie Sheen
Posted on 10 maart 2011 by Molovich
Je hebt de apen, dan komen de mensen, dan een hele tijd niks, dan God en dan komt
Charlie Sheen. Ik stap de bus uit. Winning! Ik loop achter mijn zoon aan. Die ligt in zijn
wagen. Fastball. Komt net binnen! Duizenden losers wijken voor mij. Winning! Ik ben de
messias van het wandelen. Op zoek naar Stijloefeningen van Raymond Queneau. Het
regent tijgerbloed. Ik doe m’n mond open. Ik lik het tijgerbloed van mijn lippen. Ik laat het
waaien. Ik laat de drilboren drillen. Ik laat de heipalen heien. Gebouwen schieten voor me
uit de grond. Winning!
Voor de bibliotheek. Een vrouw. Ravenzwart haar. Winning. TigerBlood. Wraf wraf.
What’s up, pussycat? Is dit het postkantoor? Fucked up zombieshit. Ik hoor een zweem
van Frans. Mijn breincellen komen op stoom. Ze laat een papiertje zien. This is just in:
WINNING! Raadhuisstraat. Daar moet je wezen. Ik zeg het. Ze kijkt in mijn ogen. Vuur.
Winning. Tigerblood. Ik, de God van het hellevuur. Ik magnetiseer haar. Mijn ogen
branden een gat in haar ziel. Ze wil weg, maar staat vast. Achter haar rijdt een auto
achteruit weg. Achter. Uit. Ze. Draait. Tijgerbloed stuwt door mijn brein, mijn prefontale
cortex staat op ontploffen. Tigerblood diet. Zero sugar. Winning! Ze rent weg. Achter de
auto aan. Een trol. Ik weet het zeker.
Binnen. Bij de Ququluqu. Fastball. De trollen spannen samen. Ze willen me kapot. Maar
ze krijgen me niet kapot. Do you smell that? Napalm son. Nothing else smells like that. I
love the smell of napalm in the morning. Ik ben eruit opgetrokken, uit napalm. Je hoeft
maar dit te doen of ik ontplof in je gezicht. Dan ben je niks meer dan brokjes hersens aan
de muur. Dan moeten ze je met een schrapertje los pulken. Naar de computer. Tik
Stijloefeningen in. Ligt op de plank. Niet waar. De trollen zweren samen. Ik ga naar een
medewerker. Winning. Tigerblood. Ik zeg het. Hij zoekt mee. Niks. De stank uit de
tandeloze holletjes van de trolletjes! Niet te harden. Losers. Ze haten winners. Ze haten
mij. Ze verachten me. Ze zijn ziekelijk jaloers. Ze willen me kapot. Mail het magazijn, zegt
de medewerker. Daar hebben ze nog een exemplaar. Ik mail naar het magazijn. Ik, God,
wacht. Mail terug. Stijloefeningen ligt niet in het magazijn. Wel op de plank. Ze willen me
kapot. Maar ze krijgen me niet kapot. Tigerblood. Ik pak alle boeken die er zijn, pers ze
samen en loop met Stijloefeningen in mijn achterzak de bibliotheek uit.
Op het Bos en Lommerplein koop ik schoenen voor m’n zoon. It’s official: I’m winning!
Duh.

Stijloefeningen (28) – Alzheimer
Posted on 11 maart 2011 by Molovich
Ik stap uit, euh… Hoe heet het? Zo’n vervoersdinges op wielen. Van de gemeente. Wit met
blauw. Kom. Lijn 12. Of was het 21? Ik weet het niet. Ik stap uit en loop achter een
wagentje aan. Van wie is dat wagentje? Ik weet het niet. Ik kijk in het wagentje. Er ligt een
ventje in. Hij komt me vaag bekend voor. Hij slaapt. Ik wil ook slapen. Maar ik loop hier.
En waarom? Ik weet het niet. Mensen lopen langs me heen. Het miezert. En het waait. Het
is hier één grote bouwput. Een geluidsmuur van heipalen en drilboren hangt in de lucht,
ergens op zo’n twintig meter hoogte boven de grond.
Ik sta voor een groot gebouw. Een vrij bizar gebouw. Een soort omgekeerde L van beton
hangt over een constructie die grotendeels uit glas bestaat. ‘Bibliotheek’ lees ik boven een
horizontale streep van steen. Ik sta dus voor de bibliotheek. Ik weet niet waarom. Een
vrouw excuseert zich. Ken ik haar? Ze heeft gitzwart haar. Krullen. Ze dansen de pierlala in
de wind. Ik glimlach haar vriendelijk toe. Dat kun je maar het beste doen. Dan zit je altijd
goed. In het Engels vraagt zij of dit het postkantoor is. Ik weet het niet. Is dit het
postkantoor? Zou best kunnen. Ik kijk naar het gebouw. ‘Bibliotheek’ zie ik staan. ‘Nee,’
zeg ik haar. Ik wil zeggen dat dit de bibliotheek is, maar ik kom niet op het Duitse woord
voor bibliotheek. Ze laat me een briefje zien. Ik zie twee straatnamen staan. Het zegt me
niks. Ik haal bij wijze van excuus m’n schouders op. Ze kijkt achterom. Een hoe-heet-het
rijdt weg. Ze glimlacht naar me en begint achter de hoe-heet-het aan te rennen.
Binnen sta ik voor de Q. Ik weet bij God niet waarom. Ik loop naar de computer. Ik moet
iets intikken, maar ik weet niet wat. Ik loop naar een medewerker. Ik zeg dat ik iets zoek,
maar niet weet wat ik zoek. Hij zegt dat ie me niet kan helpen als ik niet weet wat ik zoek.
Ik verlaat het pand.
Op het Bos en Lommerplein sta ik in een babywinkel. Ik had een reden dat ik hier was.
Ik wilde iets kopen, maar ik weet niet wat. Ik verlaat het pand met vijf rompertjes, drie
truitjes, vier broekjes, bestek van Winnie de Poeh en hamertje tik. Ik stap in de bus. Lijn 21
richting het station.

Stijloefeningen (29) – Maxime Verhagen
Posted on 14 maart 2011 by Molovich
Kijk, op het moment dat de bus van het gemeentevervoersbedrijf zeg maar stopt, dat wil
zeggen: tot stilstand komt, stap ik zeg maar uit met mijn zoon die in zijn kinderwagen aan
het slapen is, dat wil zeggen: in een staat van niet wakker zijn verkeert. Op dat punt rijst de
vraag wellicht: wat doe ik hier? Welnu, feit is dat ik, zoals anderen voor mij reeds hebben
aangestipt, ik zeg maar op zoek ben naar Stijloefeningen van Raymond Queneau, een boek
dat, ik wil niet zeggen dat ik het niet gevonden heb, maar ik heb het in ieder geval niet wel
gevonden. Feit is dat het weer niet onguur is in Amsterdam en dat wat betreft de route
richting de Openbare Bibliotheek alwaar ik het betreffende boek hoop te vinden de weg
enigszins moeilijk begaanbaar is.
Voordat ik de bibliotheek wens te betreden word ik aangesproken door een vrouw met
inktzwarte krullen. Ze vraagt of dit het postkantoor is. ‘Kijk,’ zeg ik, ‘punt is dat hier nog
niet zo lang geleden een gebouw heeft gestaan dat inderdaad dienst deed als postkantoor,
dus wat betreft de plek zit u goed, zij het dat men er rekening mee dient te houden dat het
gebouw dat er nu staat, een ander gebouw is met een andere functie. Dus als u op de man
af vraagt: klopt het dat zich hier een postkantoor bevindt, dan dien ik dat bevestigend te
beantwoorden, maar als dit de consequentie heeft dat u denkt hier uw postzaken te
kunnen regelen, kunt u beter ergens anders heengaan, bijvoorbeeld de Raadhuisstraat. De
vraag is dus hoe je het formuleert.’ Ik ben halverwege m’n antwoord als ik zie hoe de
vrouw zich omdraait en achter een achteruit rijdende auto, dat wil zeggen: een auto die
zich niet voorwaarts voortbeweegt maar achterwaarts, van het merk Renault aanrent.
Kijk, punt is, dat ik binnen bij de Q naar Stijloefeningen heb gezocht en deze niet direct
heb gevonden, waarna ik voor de zekerheid de computer erop nakeek, die mij tot de
ontdekking deed komen dat Stijloefeningen wel degelijk aanwezig moest zijn terwijl ik zo
even daarvoor had geconstateerd dat dit dus duidelijk niet het geval was. Vervolgens heb
ik mijn probleem voorgelegd aan een medewerker, die met mij mee is gaan kijken en met
mij tot de conclusie moest komen dat Stijloefeningen niet op de daartoe aangewezen plek
lag, waarna hij mij aanraadde een mail naar het magazijn te sturen aangezien daar een
exemplaar aanwezig moest zijn. Ik stuur de mail en krijg een kwartier later een mail terug
dat Stijloefeningen op de tweede verdieping ligt, op de plek waar hij moet liggen. Punt is
dus dat Stijloefeningen feitelijk wel degelijk aanwezig is, dat wil zeggen: alle beschikbare
informatie wijst erop dat het boek ligt op de plek waar hij zou moeten liggen, maar dat ik
wel zonder het exemplaar huiswaarts moet keren. Samengevat: het boek is wel degelijk
aanwezig, je kunt het echter ook onvindbaar noemen.
Op het Bos en Lommerplein koop ik een paar schoenen voor mijn zoon. We kunnen het
met elkaar eens zijn dat het een vruchtbare, nuttig bestede dag was. Het is maar hoe je het
formuleert.

Stijloefeningen (30) – Harry Mulisch
Posted on 15 maart 2011 by Molovich
Om exact 12 uur Nederlandse tijd stap ik op het Centraal Stationsplein uit bus 21 (12 plus
21 is 33, de leeftijd dat Jezus werd gekruisigd. Voor mij ligt Mijn Zoon in zijn wagentje te
slapen. Zonder zonden.) Zoals u weet ben ik zelf nog niet zo lang geleden gestorven, en
toch loop ik hier. Het wonder van de literatuur. De mensen wijken uiteen terwijl ik over
het plein loop. Rondom het plein wordt er druk gebouwd. Het regent en het waait. Ik ben
op weg naar de Openbare Bibliotheek Amsterdam om Stijloefeningen van Raymond
Queneau te lenen. Het boek is al een tijd op zoek naar mij, maar heeft me tot dusver niet
kunnen vinden. Als het boek niet naar Harry Mulisch komt, dan is Harry Mulisch niet te
beroerd om naar het boek te komen.
Voor de bibliotheek vraagt een vrouw mij om mijn raad. Haar zwarte krullen kronkelen
als Medusa’s slangen op haar hoofd. Ze verontschuldigt zich in het Engels, ze heeft een
Frans accent. Ze vraagt of dit het postkantoor is. ‘Dat doet er niet toe,’ antwoord ik. Ze
vraagt waar ze dan moet zijn. ‘U bent waar u moet zijn,’ antwoord ik. De mensen zouden
moeten leren het leven te accepteren zoals het zich aandient, dat zou heel wat schelen. Ze
draait zich om en rent achter een auto aan van het merk Renault. De man in de auto ziet
haar niet. Orpheus mag niet omkijken terwijl Eurydice hem volgt, het schimmenrijk uit.
Ik daarentegen betreed het schimmenrijk en begeef me naar de Q. Alle boeken van
Queneau zijn aanwezig, behalve Stijloefeningen. Volgens de computer is Stijloefeningen
wel aanwezig. Een medewerker kijkt met mij mee. Maar geen Stijloefeningen. Hij zegt dat
ik een mail moet sturen naar het magazijn, daar hebben ze nog wel een exemplaar. Een
kwartier later krijg ik een mail terug. Het boek ligt op de tweede verdieping, waar ik mij
momenteel bevind. Het boek is dus wel degelijk aanwezig en tegelijkertijd niet.
Op het Bos en Lommerplein koop ik een paar schoenen voor mijn zoon. Precies de
schoenen die hij nodig had.

Stijloefeningen (31) – Kater
Posted on 16 maart 2011 by Molovich
Ik had vandaag bus 21 willen nemen naar het Centraal Station om naar de Openbare
Bibliotheek te gaan en Stijloefeningen van Raymond Queneau te lenen, een boekwerk waar
ik al weken naar op zoek ben. Maar ik heb gisteren iets te veel biertjes naar binnen gegooid
en ben nu zo goed als nergens toe in staat. Het wordt, vrees ik, een dagje op de bank
hangen. Hopelijk is mijn zoontje niet in een al te zeurende bui. Gejengel resoneert zo
vervelend in een houten harses. Misschien hijs ik mezelf nog even aan mijn eigen haren op
uit het moeras van de kater om in de babywinkel van het Bos en Lommerplein een paar
schoenen voor m’n zoontje te kopen. Dat moet nog wel lukken, het is hier om de hoek.
Meer hoeft de wereld van mij vandaag niet te verwachten.

Stijloefeningen (32) – Mop
Posted on 17 maart 2011 by Molovich
Ken je die mop van die man die met bus 21 naar het Centraal Station van Amsterdam ging,
langs de diverse bouwputten liep richting de Openbare Bibliotheek om daar
Stijloefeningen van Raymond Queneau te kunnen lenen, een boek waar hij al weken naar
op zoek was, maar dat hij voor binnenkomst tegengehouden werd door een vrouw die hem
in het Engels met een Frans accent vroeg of dit het postkantoor was en dat die man haar
dan vertelde dat ze naar de Raadhuisstraat moest gaan, omdat het postkantoor hier al
jaren niet meer gesitueerd was, en dat de vrouw, zonder deze zo aardige, behulpzame man
te bedanken, weer wegrende omdat de auto waarmee ze gekomen was zich achteruit
rijdend van haar verwijderde, en dat de man vervolgens binnen op de tweede verdieping
naar Stijloefeningen op zoek ging, maar deze niet kon vinden, terwijl het boek, volgens de
online catalogus wel degelijk aanwezig was? Hij ging niet. Hij ging schoenen kopen voor
z’n zoontje.

Stijloefeningen (33) – Jezus
Posted on 18 maart 2011 by Molovich
1. De tocht naar de tempel der geschriften
1. In den beginne was er het woord en het woord was van de profeet Queneau en droeg
de titel Stijloefeningen. 2. Het was in die dagen dat Jezus dat geschrift wenste te lezen,
edoch nergens een exemplaar kon vinden. 3. En Jezus zette voet richting het Plein van
Aankomst. 4. En in een lendendoek die hij rond zijn borst gewikkeld had, droeg Hij Zijn
zoon die Hij bij Maria Magdalena had verwekt. 5. En Hij liep langs de droog staande
waterputten en door een kale negorij om bij de Tempel der Geschriften te geraken, alwaar
Jezus een exemplaar hoopte te kunnen lenen.
2. De ontmoeting met de vrouw
1. En voordat Hij de tempel betrad, hield Hem een vrouw staande. 2. Zij zeide tot Hem
in het Engels met een Frans accent: Is dit het Huis van de Boodschapper? 3. En Jezus
moest haar teleurstellen want het Huis van de Boodschapper zat hier al lang niet meer en
Hij zeide tot haar: Neen, dat zeide Hij en Hij zeide: Thans kunt u beter naar de Weg van
het Raadhuis gaan. 4. En de vrouw luisterde niet naar Jezus, zij keek naar achteren waar
een man op een muilezel gezeten achterwaarts zich aan het verwijderen was. 5. En de
vrouw bedankte Jezus niet en zij rende achter de man en de muilezel aan.
3. Het zoeken naar het geschrift
1. En het was op de tweede verdieping van de Tempel der Geschriften dat Jezus bij de Q
aan het zoeken was naar het Boek Queneau maar deze niet kon vinden. 2. En Hij besloot
voor de zekerheid op de Zuil der Aanwezigheid te controleren of het geschrift inderdaad
uitgeleend was. 3. En op de Zuil stond geschreven: Stijloefeningen is aanwezig op de
daartoe bestemde plek. 4. En Jezus besloot samen met een onderpriester te zoeken, want
vier ogen zien meer dan twee, maar ook de onderpriester kon het geschrift niet vinden en
de zoektocht bleef zonder vrucht. 5. En de onderpriester zeide tot Jezus: in de catacomben
ligt nog een exemplaar. 6. En Jezus liet een bode sturen met de vraag naar het geschrift. 7.
En de bode bleef weg voor de duur van het eten van drie appels en kwam terug met de
boodschap van de Hogepriester dat het Boek Queneau op de tweede verdieping lag waar
Jezus zich reeds bevond. 8. En in de weg naar buiten gooide Jezus, die kwaad geworden
was, alle stellingen om die hij tegenkwam, want hij had een agressieve aard.
4. Schoenen kopen
1. Op het Plein van Bomen en Schaduw, vlak bij Zijn woning, kocht Jezus een paar
sandalen voor zijn zoon. 2. Want het ventje kon al aardig lopen en Jezus wilde niet dat hij
zijn voetjes brandde aan het zand.

Stijloefeningen (34) – iPhone
Posted on 21 maart 2011 by Molovich
Om een uur of 12 stapte ik op CS bus 21 uitomdat ik naar de Ipenbare Bibliotheek op weg
was, waar ik Stijloefeningen van Q-No wilde lenen. Was ik al een tijdje naar op zoek.
Kutweer’ dat het was. En een chaos, bouwputten e.d.
Afijn, voordat ik de bieb in wilde gaan werd ik aangehouden ddor een vrouw. Ze sprak
Engels met een Frans accent en vroeg of dit het postkantoor was. Het postkantoor zat daar
al jaren niet meer. Dus dat zei ik. Ze vroeg waar ze dan moest zijn en hield me een briefje
voor waar 2 adressen op stonden, waaronder die van de Raadhuisstraat, waar ze dus moest
zijn, maar terwijl ik dat dus aan het zeggen was, keek de vrouw achterom naar een auto
dur achteruit van ons wegreed. En zinder mijn antwoord goed te hebben afgewacht rent ze
weg achter de auto aan.
Dussss. Binnen zoek ik bij de Q naar Stijloefeningen, maar vind niks. Ik naar de online
Catalonië van de bieb en daar staat dus in dat Stijloefeningen wel degelijk aanwezig was.
Dus ik naar een medewerker en wij kijken maar niks. En die medewerker zegt dat ik een
mailtje moet sturen naar het magazijn omdat ze daar ZEKER een exemplaar hadden. Ik
doe dat. Krijg ik een half uur later een mail terug met de mededeling dat Stijloefeningen op
de daartoe bestemde plek ligt waar ik dus de hele tijd al aan het kijken was!
Ik weer terug naar huis. Op het Bos en Lomerpleib, in de babywinkel koop ik een paar
schoenen voor m’n zoontje, is de middag toch nog geslaagd, soort van.
Verstuurd vanaf mijn iPhone

Stijloefeningen (35) – Flaptekst
Posted on 22 maart 2011 by Molovich
In het weergaloze Stijloefeningen verhaalt Max J. Molovich op 99 verschillende manieren
over zijn tocht naar de Openbare Bibliotheek Amsterdam in de hoop Stijloefeningen van
Raymond Queneau te lenen, een boek waar hij al enige tijd naar op zoek is. Vlak voordat
hij de Bibliotheek wil betreden wordt hij echter staande gehouden door een mysterieuze
vrouw met zwarte haren die hem vraagt of dit het postkantoor is. Nadat Max ontkennend
heeft geantwoord rent de vrouw ijlings weg naar een achteruit rijdende Renault. Wat volgt
is een bizarre reis langs de krochten van het menselijk bestaan in de kafkaiaanse
werkelijkheid die de Openbare Bibliotheek Amsterdam kennelijk is. Zou Max J. Molovich
het felbegeerde boek ooit vinden? Of moet hij genoegen nemen met de schoentjes die hij
voor zijn zoontje koopt in een babywinkel in het Bos en Lommerplein? Stijloefeningen is
een even amusante als indrukwekkende ode aan de Franse taaltovenaar.
De pers over Stijloefeningen:
‘Beter dan het origineel’ – Max Pam (HP/De Tijd)
‘Met Stijloefeningen bewijst Max Molovich tot de absolute wereldtop te behoren. Een
genot om te lezen’ – Elsbeth Etty (NRC Handelsblad)
‘Een van de beste boeken die ik ooit gelezen heb’ – Matthijs van Nieuwkerk (De Wereld
Draait Door)
‘Bloedeloos. Als een onder de wasbak van een hotelkamer gevallen ongebruikte tampon
van het merk OB’ – Gerrit Windjes (De Gelderlander)

Stijloefeningen (36) – Alliteratie
Posted on 23 maart 2011 by Molovich
De bonkende bus komt stutterend tot stilstand. Ik stap strompelend uit op het plensnatte
plein. Het is een gure, grauwe, grijze, doodse dag. De wind waait striemende stralen
reinigende regen in mijn gezette gezicht. Mijn zondevrije zoon en ik, we lopen langs de
bodemloze bouwputten, bonkig begeleid door hompende heipalen en dreinende drilboren.
Ik ben op zoek naar het stichtende Stijloefeningen, van rondborstig koningskind Raymond
Queneau.
Voor de bibberende bibliotheek word ik stante pede staande gehouden door een
vreemde vrouw. De van opkomend onheil zwangere, zwarte, krioelende krullen dansen
dartelend in de wiegende wind. Of dit groteske gebouw het pontificale postkantoor is,
vraagt ze in een werkelijke waar enig Engels met een vrolijk vleugje Frans. ‘Nee’,
neeschudt ik. ‘Het protserige postkantoor staat tamelijk thans op de retegezellige
Raadhuisstraat.’ De vrouw fronst. Ze kijkt koekeloerend over haar schonkige schouders
naar een achteruitrijdend autootje. De lieverd luistert niet naar me, maar rent razendsnel
achter de aardkleurige auto aan.
Ben binnen. Bij de kast met Q’s. Stijloefeningen schittert stilzwijgend door arrogante
afwezigheid. Ik raadpleeg reutelend de klotekutcatalogus van de biebelende bieb. En
verrekte verdomd: het bewuste boek is wis en waarachtig waar het wezen moet. Samen
met een magere medewerker zoek ik zuchtend naar het begeerde boekwerk. Maar niks
nada noppes. ‘Mail het magazijn’, meldt de medewerker. ‘Die hebben zeer zeker nog een
extra exemplaar.’ Ik mail meteen het magazijn. Een klein kwartiertje waardeloos wachten.
De tyfus terug: ‘Stijloefeningen staat op de precieze plek, bij de Q Queneau.’
Dikkedankjedekolerekoekoek.
Ik koop, kauwgum kauwend als een cowboy, babyschoentjes bij de babywinkel op het
Bos en Lommerplein.

Stijloefeningen (37) – Letterlijk
Posted on 24 maart 2011 by Molovich
Rond 12.00 uur stap ik uit de bus, die er letterlijk acht uur over heeft gedaan. Op het plein
van Amsterdam Centraal. De regen geselt letterlijk mijn gezicht. Ik duw het wagentje voort
waarin mijn zoontje ligt te slapen. De mensen die langs lopen, gedachteloos, ik zou ze
letterlijk kapot kunnen slaan. Maar dat doe ik niet. Ik ben een beschaafde jongeman.
Figuurlijk gesproken.
Voor de bibliotheek word ik letterlijk staande gehouden door een vrouw. Ze heeft
helblauwe ogen, en houtskoolzwart haar. Ze praat Engels met een Frans accent. Of dit het
postkantoor is. In m’n beste Frans antwoord ik: ‘Je naisse quoi, maar als dit het
postkantoor is, dan ben ik brilsmurf. Letterlijk.’ De vrouw luistert amper. Ze kijkt achter
zich naar een auto die zich letterlijk met 12.000 kilometer per uur, achteruit rijdend uit de
voeten maakt. Alsof de man achter het stuur op de vlucht is voor een kudde olifanten.
Binnen sta ik bij de Q. Ik bekijk letterlijk elke kaft die ik tegenkom, maar Stijloefeningen
is nergens te vinden. Ik raadpleeg de online catalogus. Daar staat dat Stijloefeningen wel
degelijk aanwezig is! Mijn klomp breekt. Letterlijk. Ik besluit om nog één keer goed te
kijken, maar dan nu met een medewerker. Wij kijken en zien niets. (Figuurlijk dan, we
zien uiteraard wel andere boeken, we zijn niet blind.) De medewerker raadt aan om het
magazijn even te mailen. Daar hebben ze vast nog wel een exemplaar. Die hebben letterlijk
alles. Ik mail naar het magazijn. Een kleine vijftien uur later krijg ik bericht.
‘Stijloefeningen van Queneau ligt op de daartoe aangewezen plek op de tweede verdieping
bij de Q.’ Er knapt iets in me. Letterlijk.
Op het Bos en Lommerplein stap ik een babywinkel in om babyschoentjes te kopen voor
mijn zoontje.

Stijloefeningen (38) – Moe
Posted on 25 maart 2011 by Molovich
De buschauffeur port me wakker. We zijn bij de eindhalte, Centraal Station. Ik stap uit en
duw de kinderwagen voort waarin mijn zoon ligt te slapen. Ik wou dat ik hem was. De
mensen lopen in zichzelf gekeerd over het plein. De regen doet z’n best mij wakker te
houden, maar mijn oogleden voelen zwaar, alsof er een stel verveelde kaboutertjes aan
lopen te trekken. Ik zou hier en nu op de grond kunnen liggen en gaan slapen. Maar ik
loop door. Met loodzware benen. Richting de Openbare Bibliotheek. Om Stijloefeningen
van Raymond Queneau te lenen. Ik zoek er al weken naar. Waarom eigenlijk? Ik had nu
ook in bed kunnen liggen.
Ik weet niet hoe lang ik al voor de bibliotheek sta als een vrouw mij aanspreekt. Ze heeft
zwart krullend haar. Zou ik dromen? Ze vraagt iets aan me. Ik ben te moe om te horen wat.
Ze praat in het Engels met een Frans accent. ‘Je naisse quoi,’ zeg ik. De vrouw kijkt me niet
begrijpend aan en vraagt of dit het postkantoor is. Ik moet heel lang en heel diep
nadenken. Halverwege vergeet ik de vraag. Ik kijk naar het gebouw. De vrouw kijkt over
haar schouder. Beneden rijdt een auto weg. Ik weet de vraag weer. Het zou kunnen dat dit
het postkantoor is. Het zou kunnen. Het zou ook niet kunnen. Ik weet niet zeker of ik dit
denk of dat ik dit zeg. En ineens weet ik weer dat dit het postkantoor niet is, maar de
bibliotheek. Het postkantoor was hier wel ooit. Nu kun je het beste naar de Raadhuisstraat
gaan. Als ik mijn ogen opsla is de vrouw met het ravenzwarte haar verdwenen. Ze rent
achter een achteruit rijdende auto aan.
Binnen sta ik voor de Q. Ik lees de titels op de ruggen van de boeken, maar ze komen
niet binnen. Mijn hersens weigeren dienst. Ze zijn te moe om te werken. Mijn ogen worden
zwaarder en zwaarder. En dan ineens schrik ik op alsof iemand mij een schok geeft.
Stijloefeningen, dat was ik aan het zoeken. Ik loop de boeken met een Q langs. Maar niks.
Ik ga achter de computer zitten en tik Stijloefeningen in. Ik dommel even in. Mijn
oogleden blijven maar zwaarder en zwaarder worden. Ze vragen beleefd doch dwingend of
ik even mijn hoofd te ruste wil brengen. Eventjes maar. Het hoeft niet lang. Mijn hoofd ligt
op het toetsenbord. Kwijl sijpelt uit mijn rechtermondhoek. Plots schrik ik wakker. Op het
scherm lees ik dat Stijloefeningen wel degelijk aanwezig is. Op de daartoe bestemde plank.
Ik besluit een medewerker te vragen mee te zoeken. Want ik durf niet voor mezelf in te
staan. De medewerker kan het boek ook niet vinden. Hij raadt me aan om een mail naar
het magazijn te sturen. Daar hebben ze nog een exemplaar. Ik stuur een mail. Ik wacht en
val in slaap. Als ik wakker wordt is Spongebob bezig om met meneer Krab een lading
frituurvet te lozen. Mijn zoon zit als betoverd naar de tv te kijken, de beentjes voor zich uit,
zijn hoofd in zijn nek.
Op het Bos en Lommerplein, vlakbij mijn huis, koop ik babyschoentjes. Ik wil slapen.

Stijloefeningen (39) – Poepen
Posted on 28 maart 2011 by Molovich
Het welhaast slaapwekkende geschud van de bus heeft er voor gezorgd dat ik, tegen de tijd
dat ik moet uitstappen (ter hoogte van Centraal Station Amsterdam) ontzettend nodig
moet poepen. Ik ren achter de kinderwagen aan richting de Openbare Bibliotheek, waar ik
toch moet zijn, omdat ik Stijloefeningen van Raymond Queneau wilde lezen. Er kwam
steeds echter net iets tussen en dan met name onverwachte reisjes naar de wc. Het
stationsplein is een mierenhoop met overal bouwputten. Drilboren resoneren in mijn oren
en doen een beroep op mijn darmen waarin het nodige onverteerde afval zich een weg
naar buiten doet. Gezellig is anders.
De verlossing is nabij. Maar vlak voordat ik de bibliotheek wil betreden, word ik
aangeschoten door een vrouw met poepbruin haar. Ze praat Engels met een Frans accent.
Ze vraagt of dit het postkantoor is. ‘Ja,’ zeg ik om er vanaf te zijn (want ik moet ontzettend
nodig poepen en wil zo snel mogelijk naar binnen), ‘ja, dit is het postkantoor.’ Zonder mijn
antwoord af te wachten, rent ze bij me vandaan richting een auto die zich achteruitrijdend
van ons verwijdert. Ik ga snel door, op zoek naar een w.c.
Binnen sta ik voor de Q, maar het komt niet binnen. Ik kan me niet concentreren, zo
ongelooflijk nodig moet ik poepen. De Q had net zo goed een P of een X of een A kunnen
zijn. Ik sta te trappelen. Voor de zekerheid raadpleeg ik de online catalogus van de OBA. Ik
tik ‘stijloefeningen’ in en ik zie staan dat Stijloefeningen wel degelijk aanwezig is. Op de
tweede verdieping. Daar sta ik. Terwijl ik dus ontzettend nodig moet poepen. Nu zult u
zeggen: ga dan naar een wc, maar ik kan niet zo goed tegen w.c.’s in openbare gebouwen.
Je weet nooit wie er voor je heeft plaatsgenomen. Dus ik ga naar een medewerker die met
me meekijkt. Ik kan me niet concentreren. Het enige wat ik kan denken is: ‘Ik wil poepen.’
Een medewerker is geen overbodige luxe. Maar ook de medewerker vindt niet waar ik naar
op zoek ben. ‘Mail het magazijn,’ zegt hij me. Ik ben er niet echt bij met m’n hoofd. Kan
niet eens een beetje zoeken. Maar ik mail, en een kwartier later krijg ik een mail terug:
Stijloefeningen ligt op de daartoe bestemde plek. Op de tweede verdieping. Waar ik net de
hele tijd heb gekeken. Het dringt niet echt tot me door. Het enige wat ik kan denken is: ik
moet poepen, ik moet poepen.
Op het Bos en Lommerplein in een babywinkel koop ik een paar babyschoentjes. Geen
flauw idee of de prijs-kwaliteitsverhouding een beetje in orde is. Ik kan me onmogelijk
concentreren. Ik betaal met pin en ren naar huis toe.

Stijloefeningen (40) – Ongeboren
Posted on 29 maart 2011 by Molovich
Jij bevindt je een paar kilometer verderop in de buik van je moeder. Ik heb je gisteren
gezien. Ik zag je armpjes, je beentjes, je naar verhouding enorme hoofd met een flinke
kaaklijn. Je lag lekker te slapen. Je grote broer ligt nu ook te slapen, in z’n wagentje.
Eigenlijk wil hij niet meer in deze wagen vervoerd worden, maar hij was te moe om te
protesteren. Ooit was hij er niet. Dat is onvoorstelbaar nu. We stappen de bus uit ter
hoogte van het Centraal Station. Het is schitterend weer. Mensen huppelen van en naar de
stad. Een tramchauffeur jengelt vrolijk aan zijn bel. Bouwvakkers zitten beneden op een
stuk gewapend beton hun boterhammetjes te eten in de zon. Een drilboor doet hemel en
aarde beven. Maar je broer slaapt onverstoorbaar door. We zijn op weg naar de Openbare
Bibliotheek om Stijloefeningen van Raymond Queneau te lenen. Daar is je vader al een
week of wat naar op zoek.
Voor de bibliotheek houdt een vrouw ons staande. Ik was bezig om een manier te zoeken
om je broer naar boven te krijgen. De vrouw spreekt Engels met een Frans accent. Ze heeft
diepzwarte krullen die dansen in de wind. Ze vraagt of dit het postkantoor is. Het
postkantoor staat hier al jaren niet meer. De vrouw laat een briefje zien met daarop twee
adressen. ‘Raadhuisstraat,’ lees ik. De vrouw kijkt schichtig achterom. Een grijze Renault
21 rijdt achteruit rijdend van ons vandaan. Ik wijs op het woord Raadhuisstraat. ‘That’s
where you need to go,’ zeg ik haar. Maar de vrouw luistert niet. Ze bedankt me half, draait
zich om en begint achter de auto aan te rennen. Ooit was zij er niet.
Binnen sta ik bij de Q een beetje in het niets te staren. Ik kan m’n gedachten er niet
helemaal bij houden. ‘Raymond Queneau,’ lees ik. Zazie in de Metro. De Zondag des
Levens. Ik vergeet waar ik naar op zoek was. Het zit er waarschijnlijk niet bij. Anders had
ik het wel herkend. Op dat soort mechanismen moet je vertrouwen, anders word je gek. Ik
loop naar de computers en open de online catalogus van de bibliotheek. Stijloefeningen, ik
weet het weer, daar zocht ik naar. De computer zoekt en zegt dat het boek gewoon op de
plank ligt. Ik vraag een medewerker of hij met me mee wil kijken. Ooit was ook hij er niet.
Ooit zat ook hij in de buik van zijn moeder. Ooit is ook zijn moeder van ‘m bevallen. Hij
lijkt me iemand die er lang over gedaan heeft, over de geboorte. Zijn moeder moet het
zwaar hebben gehad. We kijken samen, maar kunnen niks vinden. Hij raadt me aan een
mailtje naar het magazijn te sturen. Die hebben nog een exemplaar. Ik stuur een mailtje en
krijg een kwartier later een mail terug met de mededeling dat Stijloefeningen op de tweede
verdieping ligt. Daar ben ik. Met jou in mijn gedachten loop ik de openbare bibliotheek uit.
Je vindt nooit wat je zoekt. Maar dat geeft niet. Het is zoals het is.
In een babywinkel op het Bos en Lommerplein, koop ik babyschoentjes voor je broer.
Misschien ga jij die ooit ook dragen. Maar doe het rustig aan, wil ik je op je klein kloppend
hartje drukken. Eet lekker, geniet van de behaaglijke warmte in je moeders buik, straks
begint het Grote Gedoe.

Stijloefeningen (41) – Acrostichon (1)
Posted on 30 maart 2011 by Molovich
Stationsplein. Ik stap uit de bus, mijn zoontje slaapt
Twaalf uur, het weer druilt, een meeuw lacht, een hond gaapt
IJlings loop ik langs de troosteloze bouwputten
Langs een man die met z’n lunchbox loopt te kutten
Op de trappen voor de bieb houdt een vrouw mij tegen
En vraagt of hier wellicht het postkantoor is gelegen
Fronsend zeg ik dat ze ergens anders wezen moet
Even luistert ze, maar rent dan weg, coûte que coûte
Naar een auto die zich achteruit voortbeweegt van haar
In de bieb zoek ik naar Stijloefeningen van Queneau, maar
Niet te vinden, met een medewerker kijk ik of ik iets mis
Gewoon, omdat de computer zegt dat ie wel aanwezig is
En dat is ook het antwoord dat ik krijg van het magazijn
Nabij huis koop ik babyschoentjes op het Bos en Lommerplein

Stijloefeningen (42) – Acrostichon (2)
Posted on 31 maart 2011 by Molovich
Ronkend en zuchtend komt de bus tot stilstand
Amsterdam Centraal, stationsplein, mijn bloedeigen
Y-chromosoompje slaapt in zijn mobiele mand
Miezerig weer, drilboren drillen, heipalen hijgen
Op naar de Openbare Bieb, ik ben op zoek
Naar Stijloefeningen, een legendarisch boek
Dat ik helemaal nergens meer kan krijgen
Quasi-nonchalant luister ik naar een vrouw
Uit Frankrijk, ze vraagt me naar ‘t postkantoor
En ik verwijs haar, waarheidsgetrouw
Naar de Raadhuisstraat, ze luistert met een half oor
En rent achter een auto aan, boven vind ik niets
Als ik een klomp had hing ie nu gebroken aan m’n fiets
Uren later koop ik babyschoentjes. Ik doe het ervoor

Stijloefeningen (43) – Heroïsch vers
Posted on 1 april 2011 by Molovich
De bus stopt voor Centraal, z’n zoon slaapt in z’n armen
De regen plenst hem nat, de wind jankt langs zijn oor
Een drilboor drilt, een heipaal heit, een bouwput zucht
Hij zoekt naar wat hij reeds een week of wat niet vindt
Excercises de style, van Raymond Queneau
Maar dan in ‘t Nederlands, vertaald door Rudy K.
En al zijn hoop ligt in de Openbare bieb
Nog voor hij die betreedt, houdt staande hem een vrouw
Haar ravenzwarte haar zwiert duivels in de wind
Ze vraagt of dat hij weet: is dit het postkantoor
De Raadhuis moet je zijn, verdwijn, en wel gezwind
Ze luistert echter half, naar wat hij heeft te zeggen
Ze draait zich om en rent naar ‘n grauwgrijze Renault
En onze held gaat voort, door weer en wind en draaideur
Tot blijkt dat bij de Q, het boek onvindbaar is
Hij kijkt, want je weet nooit, toch even digitaal
En daar, daar staat het echt: het boek is er dus wel
Hij zoekt en zoekt en zoekt, en weegt tot slot een ons
Op ‘t Bos en Lommerplein. Schoeisel voor zijn zoontje

Stijloefeningen (44) – Nederlands toneel
Posted on 4 april 2011 by Molovich
Scene 1: Op het toneel staat een paal met bovenop een rond bord waarop we BUSSTOP
lezen. Achter het bord hangt een groot wit doek, waarop filmbeelden van het Amsterdamse
Centraal Station zijn geprojecteerd. Mensen lopen af en aan. Het toneel is verder leeg. Een
man (‘onze held’) komt aangelopen. Op het filmdoek zien we een bus. Onze held loopt een
beetje eigenaardig want hij doet net of hij zit. Bij de BUSSTOP aangekomen stopt hij en
stapt hij de denkbeeldige bus uit. Hij duwt een trolley voort (zo eentje waarmee bejaarden
boodschappen doen). Onze held begint te praten, schijnbaar in het niets. Met luide stem.
Onze held: ‘Mijn zoon slaapt. Maar welk een hondenweer! De regen geselt mijn gezicht.
De wind doet mijn ogen tranen. Maar ik ga voort. Onvervaard. Op weg naar de Openbare
Bibliotheek om Stijloefeningen van Raymond Queneau te lenen. Daar ben ik reeds de
nodige tijd naar op zoek. Maar god, wat is het hier een kale negorij.’
Op het filmdoek zien we beelden van bouwputten en opengebroken wegen. We horen
heiende heipalen en drillende drilboren.
Onze held: ‘Het lijkt wel of men hier een bom heeft gedropt. Als dit vooruitgang is, geef
mij dan een teken.’
Op dat moment verlicht een hels bliksemlicht het toneel. Donder schalt door de zaal. Op
het filmdoek is het decor veranderd. Onze held staat voor een enorm gebouw waarop wij
Openbare Bibliotheek lezen. Net voordat hij naar binnen gaat, wordt hij aangesproken
door een vrouw met zwart, krullend haar.
Vrouw: ‘Pardonnez me. Je am looking pour le post office. Is zis ze post office?’
Onze held: ‘Wat is dit? Wie ben ik? Wie bent u? Zie ik wel wat ik zie? Ziet u wat u ziet, of
ziet u wat ik zie? Je naisse quoi.’
De vrouw kijkt schichtig achter zich. Ze laat een briefje zien. Achter de vrouw, op het
filmscherm zien we een auto achteruit wegrijden. Onze held houdt zijn hoofd scheef terwijl
hij op het briefje kijkt.
Onze held: ‘Hoe schoon, het geschreven woord. Is zij niet net zo krachtig als de
krachtigste windhooos? If I were you, I would go to the Raadhuisstraat.’ Onze held plukt
aan een denkbeeldig sikje. De vrouw lacht schichtig, draait zich om, lacht nog een keer en
rent dan weg, de armen omhoog geheven. Onze held kijkt de vrouw achterna: ‘Vaarwel!
Vaar wel.’
Scène 2: Op het filmscherm zien we rijen met boeken. Op het toneel staat ook een
boekenkast. ‘PQR’ staat er heel groot op de boekenkast geschreven. Onze held staat ervoor.
Hij plukt weer aan z’n denkbeeldige sik.
Onze held: ‘Hm. Er zijn genoeg boeken van Queneau, maar net Stijloefeningen is niet
aawezig. Welk onheil hangt er boven mijn hoofd? Welke misdaad heb ik begaan om dit te
verdienen? Laat ik, voor de zekerheid de catalogus raadplegen.’
Onze held loopt naar een computer. Hij tikt wat in. Op het filmdoek zien we het
computerscherm met de interface van de zoekpagina van de OBA-catalogus. We zien dat
onze held ‘Stijloefeningen’ en ‘Raymond Queneau’ intikt. Er verschijnt een lijst.
‘Stijloefeningen,’ lezen we. ‘Aanwezig.’
Onze held: ‘Zoet is de vrucht van mijn queeste.’
Onze held loopt naar een man die achter een balie boeken aan het rubriceren is.
Onze held: ‘Excuseer. Ik ben op zoek naar Stijloefeningen van Raymond Queneau.
Helaas kon ik deze niet vinden, waarop ik de online catalogus heb geraadpleegd. En
volgens de catalogus is Stijloefeningen wel degelijk aanwezig. Nu was ik eerder wellicht
abuis. Zoudt u zo vriendelijk willen zijn, met mij mee te zoeken aangezien vier ogen meer
zien dan twee?’
Medewerker: ‘Of een hond geslagen wordt, of geaaid, hij doet wat hem wordt
opgedragen.’
Op het filmdoek zien we een psychedelische collage van boekenkasten en boektitels die
vervormen en in elkaar overgaan. Alle boeken van Queneau komen langs, behalve die ene,
behalve Stijloefeningen.
Onze held: ‘Ik vrees met grote vrezen.’
Medewerker: ‘Ik vrees met u mede. Echter, als laatste sterft de hoop. U kunt het
magazijn proberen. Als het hier niet ligt, is het nog niet teruggebracht en ligt het daar. U
moet wel een mail sturen.’
Het licht dempt. De computer komt naar onze held gereden. Onze held gaat zitten en
tikt:
‘Geachte heer, mevrouw,
Ik ben op zoek naar Stijloefeningen van Queneau. Code: 49876687. Is deze bij u aanwezig?
U zeer erkentelijk,
Onze Held’.
Onze held leunt op zijn ellebogen. Doet zijn benen op het bureau. Breit een sjaal.
Onderwijl zien we op het scherm op een grote, digitale klok in sneltreinvaart de seconden
wegtikken. Zodra de klok 14.15 uur aangeeft, klinkt het geluid van binnenkomende mail.
Onze held klikt op het mailtje. We lezen met hem mee.
‘Geachte heer Held,
Het door u opgevraagde boek bevindt zich reeds op de tweede verdieping bij de categorie
Romans.
Hoogachtend,
Het Magazijn.’
Onze held gooit de computer weg en gaat vervolgens het filmdoek met een mes te lijf.
Als hij uitgeraasd is, zien we op de restanten van het doek het interieur van een
babywinkel geprojecteerd. Onze held loopt als een geslagen hond, met zijn hoofd tussen
zijn schouders, naar een schap met babyschoentjes. Hij pakt een doos van het schap en
loopt ermee naar de kassa. Bij de kassa aangekomen betaalt Onze held met pin.
Het doek valt. Onze held komt drie maal terug om buigend een staande ovatie in
ontvangst te nemen. Middels eenvoudige handgebaren bedankt hij gul zijn regisseur, de
lichtman en de geluidstechnicus.

Stijloefeningen (45) – Hongerwinter
Posted on 5 april 2011 by Molovich
Mijn voeten en handen heb ik ingezwachteld tegen de kou. Kranten tegen m’n borst. Ik
duw een handkar voort waarin mijn zoon vredig ligt te slapen. Centraal Station. De
tramrails liggen er kaal bij. Het hout tussen de rails is al lang weggenomen. Ik word geacht
het IJ over te steken om in de dorpen boven Amsterdam mijn gouden trouwring te ruilen
tegen groenten en aardappelen. Maar in plaats daarvan ben ik op zoek naar
Stijloefeningen van Raymond Queneau. Dat boek bestaat nog niet in de winter van 1945
(en al helemaal nog niet in de bewerking van Rudy Kousbroek), maar ik verga van de
honger en ik kan niet meer normaal denken. De wind snijdt door de kranten heen.
Op de nog niet bestaande trappen van wat later de bibliotheek zou worden houdt een
vrouw mij staande. Haar zwarte haar piekt als verbrand helmgras op haar hoofd. Ze heeft
ingevallen wangen, alsof ze continu heel hard op een sigaret zuigt. Ze gaat gekleed in
lompen en vraagt me of dit het postkantoor is. Ze praat Engels, met een Frans accent. Zou
ze joods zijn? Zou ze van het verzet zijn? Misschien wil ze het postkantoor overvallen.
Weet ze wel wat voor gevaar ze loopt? De mof voelt dat hij aan de verliezende hand is en
een kat in het nauw maakt rare sprongen. Ik wil haar graag helpen, maar ik durf niet. Ze
kijkt achter zich. Een man fietst weg op een fiets zonder banden. Ze rent er achteraan.
In de denkbeeldige bibliotheek is het pikkedonker. Met een knijpkat schep ik licht. De
bibliotheek staat grotendeels onder water. In mijn lichtbundel drijven boeken. Kasten
liggen omver. Een duif vliegt op. Ik schrik en laat de knijpkat vallen. Mijn ogen wennen
langzaam aan de duisternis. Bij de Q vind ik een aantal boeken van Queneau. Maar
Stijloefeningen zit er niet bij. Ik kijk in de systeemkaartenbak. Stijloefeningen is wel
degelijk aanwezig, zegt een kaartje. Ik waad door het water terug naar de Q. ‘Blijf staan!’
zegt een stem. Ik draai me om en zie een man met een vlassig baardje een jachtgeweer op
mij richten. ‘Wat moet je,’ zegt hij. ‘Ik ben op zoek naar Stijloefeningen van Raymond
Queneau,’ antwoord ik. De man laat zijn jachtgeweer zakken en begint mee te zoeken.
Maar ook hij kan het boek niet vinden. Hij raadt me aan het magazijn te proberen. Daar
moet nog een exemplaar liggen. Het magazijn bevindt zich in de kelders, die staan
helemaal onder water. Ik staak mijn zoektocht.
Uren later, even buiten de stad, op een mestvaalt waar tot voor kort de 18e eeuwse
boerenhofstede Bosch en Lommer gelegen was, vind ik een paar babyschoentjes in
redelijke staat.

Stijloefeningen (46) – Song (Je vindt nooit wat je zoekt)
Posted on 6 april 2011 by Molovich
George Little River – Je vindt nooit wat je zoekt
Je vindt nooit wat je zoekt
(Muziek: George L. River, tekst: Max J. Molovich
Ik stap uit de bus, samen met m’n zoon
Lopend over ‘t plein, de regen maakt het schoon
Ik ben op zoek naar een boek van Raymond Queneau
Alweer dik een week, staat mijn leven stil
Eén blik in dat boek, is alles wat ik wil
Krijg je dan echt niets in dit leven cadeau?
(Muzikaal intermezzo)
Voor de bibliotheek, houdt een vrouw mij stil
Is dit het postkantoor, is wat ze weten wil
Achter haar zie ik een wegrijdende Renault
Nee dat is dit niet, u moet hier niet zijn
Dit is de bibliotheek, maar Amsterdam is klein
Ze hoort me niet want ze rent naar de auto
Refrein:
Je kan zoeken wat je wil, maar je vindt het niet
Zoeken wat je wil, maar je vindt het niet
Zoeken wat je wil, zoeken wat je wil, zoeken wat je wil
Binnen ligt het boek niet op de juiste plek
De computer zegt van wel, zo word ik langzaam gek
Iemand die zegt, stuur een mail naar het magazijn
Ik doe wat hij zegt, en krijg een mail terug
‘t Boek ligt waar het hoort, ik moet hier weg en vlug
Ik koop babyschoentjes op ‘t Bos en Lommerplein
O ja, babyschoentjes op het Bos en Lommerplein
Dan maar babyschoentjes op het Bos en Lommerplein
Ik zeg: babyschoentjes op het Bos en Lommerplein
Refrein:
Want je kan zoeken wat je wil, je vindt het niet
Zoeken wat je wil, maar je vindt het niet
Zoeken wat je wil, zoeken wat je wil, zoeken wat je wil
En als je niet vindt wat je zoekt, zoek dan wat je vindt
O ja, babyschoentjes op het Bos en Lommerplein
Dan maar babyschoentjes op het Bos en Lommerplein
Ik zeg: babyschoentjes op het Bos en Lommerplein

Stijloefeningen (47) – Haiku
Posted on 7 april 2011 by Molovich
Op zoek naar een boek
Een vrouw vraagt de weg en ik
Koop babyschoentjes

Stijloefeningen (48) – Tanka
Posted on 8 april 2011 by Molovich
De bus stopt, ik zoek
Queneau’s Stijloefeningen
Een vrouw vraagt de weg
Ze vlucht, ‘t boek is onvindbaar
Ik koop schoeisel voor m’n zoon

Stijloefeningen (49) – Ollekebolleke
Posted on 11 april 2011 by Molovich
Op het stationsplein de
Regen daalt zachtjes ik
Zoek naar een boekwerk van
Raymond Queneau
Stijloefeningen is
Bibliotheeksgewijs
Kwijt dus krijgt zoonlief maar
Schoentjes cadeau

Stijloefeningen (50) – Gefrustreerd
Posted on 12 april 2011 by Molovich
Ik stap uit die godverdomde stinkbus. De mensen krioelen als mieren over het
stationsplein. Ik wil ze vertrappen onder m’n schoenen. Vermorzelen. Verbrijzelen. De
klootzakken en kakkerlakken. Met hun nietszeggende leventjes en hun waardeloze
gedachten. Ik duw een wagentje met mijn lieveling voort. Ik heb een dekentje over hem
gelegd. Het ziet er niet uit hier. Ik loop over een stel modderige stinkplanken in de richting
van de Openbare Bibliotheek. Links en rechts van me gapende bouwputten. Heipalen
dreunen mijn oren binnen en zingen rond in mijn hersenpan. Ik ben op zoek naar
Stijloefeningen van Raymond Queneau. Al een week lang. Boekhandels afgestruind. Het
internet uitgekamd. Ik heb toch niks beters te doen. Ik vind het boek niet. En ik weet niet
eens waarom ik het wil lezen. Maar daar gaat het niet meer om. Het is een principekwestie,
inmiddels. Het is stralend weer. Geen wolkje aan de lucht.
Voor de bibliotheek houdt een vrouw mij tegen. Ik wil door, maar het lukt me niet om
weg te lopen. Ze heeft ravenzwart haar. Krullen die elk moment van haar hoofd kunnen
kronkelen. Als ratten van een schip. Via haar schouders, haar jas in, haar trui in, over haar
naakte lichaam, tussen haar benen bij haar naar binnen. Kronkelend vraagt ze of dit het
postkantoor is. Ze praat Engels met een Frans accent. Ik antwoord dat dit de bibliotheek
is. Ze doet net of ze me niet hoort. Ze draait haar hoofd. De slangen glijden uit haar en
weer in haar. Achter haar rijdt een auto achteruit rijdend van ons weg. Ze lacht
zenuwachtig. Ze wil weg van me. Dat effect heb ik op vrouwen. Zo lang ik niks zeg is het
prima, maar zodra ik mijn mond open doe, weten ze niet hoe snel ze weg moeten komen.
Ik ben een anti-babe-magneet. Altijd al geweest. ‘Je moet naar de Raadhuisstraat,’ zeg ik.
Mompel ik. Stamel ik. Stotter ik. Ze hoort me niet. De vrouw draait zich om en rent weg,
de auto achterna. In gedachte schiet ik haar in haar rug. Haar voeten rennen nog heel even
door en stoppen er dan mee. Haar hoofd klapt in haar nek, haar handen gaan de lucht in,
gymschoenen schuren even over de grond, dan knipmest haar lichaam voorover en zo stort
ze neer.
Boven sta ik bij de Q. Te kijken. Te zoeken. Godverdomme. Ik weet niet wat ik zoek. Ik
weet wel wat ik zoek. Ik vind niet wat ik zoek. Wat een waardeloze klotezooi. Twee meisjes
staan giechelend met elkaar te praten. Een vrouw lakt haar nagels. Een man checkt z’n
iPhone. Ze irriteren me mateloos. Ik loop naar de computers. Alle computers zijn bezet.
Pokkelijers. Hufters. Stinkerds. Na vijf minuten is er eindelijk eentje vrij. Ik tik
‘Stijloefeningen’ in van ‘Raymond Queneau’ en volgens de computer is het boek gewoon
aanwezig. Mijn godverdomde klomp breekt. Ik haal verhaal bij een bibliothecaris. De
ongewassen stinkaap kan me amper helpen. Maar hij kijkt toch mee. Ik sta achter hem en
zie zo’n bloedvervelende kale plek op z’n achterhoofd. Met van die huidschilfers en
roosresten. Ik heb zin om ‘m dwars door die kale plek heen te knallen, zodat de kogel er bij
zijn mond weer uit komt. ‘Helaas,’ zegt de man met z’n zijige bloemkolenstem, ‘maar het
magazijn heeft ongetwijfeld nog een exemplaar.’ Ik moet alleen maar een mailtje sturen.
Vijftien fokking kloteminuten later krijg ik een mailtje terug: ‘Stijloefeningen van
Raymond Queneau is aanwezig op de tweede verdieping van de bibliotheek.’ Het staat er
echt. Ik gooi de deken van het wagentje. Het feest kan beginnen. Een zekere rust daalt in
mij neer.

Stijloefeningen (51) – Jeroen Krabbé
Posted on 13 april 2011 by Molovich
Op het stationsplein stap ik de bus uit. Heb ik al jaren niet meer in gezeten, in de bus. De
mensen doen hun best om niet naar me te kijken. Maar allemaal kijken ze toch. Stiekem.
Ik hoor ze fluisteren. ‘Kijk, daar gaat Jeroen Krabbé. De grote acteur/regisseur/schilder.’
Terwijl, wat doe ik nu eigenlijk? Zoveel stelt het niet voor. Heel weinig mensen kunnen wat
ik kan, maar voor mij is het zo doodnormaal dat ik me echt niet anders voel dan anderen.
Ik had het er laatst nog met Barbra (Streisand, red.) over. ‘Jij bent zo ontzettend jezelf
gebleven,’ zei ze tegen mij, ‘terwijl je een van de grootste acteurs ter wereld bent.’ Allemaal
maar gekkigheid natuurlijk, want wie kun je anders blijven dan jezelf? Maar goed, u vraagt
zich natuurlijk af wat ik op het plein van Centraal Station doe. Wel, ik ben op weg naar de
Openbare Bibliotheek om Stijloefeningen van Raymond (Queneau, red.) te lenen, in de
bewerking van Rudy (Kousbroek, red.). Ontzettend leuke man was dat trouwens,
Raymond. In 1976 was er heel even sprake dat Stijloefeningen verfilmd zou worden.
Raymond had mij zelf aan de producent voorgesteld, op aanraden van François (Truffaut,
red.) dat ik de verteller zou spelen. Uiteindelijk is het niet doorgegaan omdat Raymond
een week later overleed, maar ik heb een ontzettend leuk gesprek met ’m gehad. Hele
aardige, toegankelijke man. Ik ben zelfs nog op z’n begrafenis geweest. Vond z’n familie
een ontzettende eer, dat ik helemaal daarheen gekomen was.
Vlak voordat ik de bibliotheek in ga, word ik aangeschoten door een vrouw. In het
Engels met een Frans accent vraagt ze me of dit het postkantoor is. Ik vertel haar dat dit de
bibliotheek is. We moeten hier allebei ontzettend om lachen. En dan ziet ze het: ‘Aren’t
you that famous actor/director/painter,’ zegt ze. Ik lach, een tikje verlegen. Ook al
gebeurt me dit elke dag wel een paar keer, ik kan er maar niet aan wennen. Heel gek is dat.
Ik moet denken aan de keer dat George (Clooney, red.) ten tijde van de opnames van
Ocean’s Twelve mij vroeg waar het postkantoor was en ik heel uitgebreid een
routebeschrijving gaf, om er twee dagen later achter te komen dat hij een brief naar mij
ging posten waarin hij mij uitgebreid bedankte voor de Indische rijsttafel die ik had
gemaakt. George durfde de brief niet zelf te overhandigen, de schat.
Boven zoek ik naar de boeken van Raymond, maar ik kan ze niet vinden. Wel veel
boeken van Gerard (Reve, red.). De Vierde Man staat er ook bij. Een van de exemplaren is
met een cover waarop verwezen wordt naar de film van Paul (Verhoeven, red.) met Thom
(Hoffman, red.) en mij. Ik kijk naar m’n eigen, bezwete hoofd. De angst staat in mijn ogen.
Ik raak er zelf bijna door bedwelmd. Ongelooflijk, wat een portret. Zo jong was ik toen nog.
Ik zou bijna verliefd op mezelf worden. Als ik uit de bedwelming ben, ga ik naar de
computer. Volgens de online catalogus moet ik bij de Q kijken. Ik besluit de hulp in te
roepen van een medewerker die bijna flauw valt als hij ziet dat ik het ben. ‘Meneer
Krabbé,’ zegt hij, ‘wat een ongelofelijke eer u te mogen helpen.’ Ik lach het compliment
verlegen weg. Maar de jongen blijft maar zeggen wat voor groot fan hij van mij is. En dat
hij The Discovery of Heaven veel beter vindt dan het boek van Harry (Mulisch, red.). Ik zeg
dat hij overdrijft, maar hij wil van geen relativering weten. Enfin, Stijloefeningen ligt niet
op de juiste plek. De medewerker vertelt me dat ik een mailtje naar het magazijn moet
sturen. Die hebben nog wel een exemplaar. Dat doe ik. Om een kwartier later een mailtje
terug te krijgen waarin, naast de gebruikelijke complimenten omtrent mijn acteurregisseur-schilderschap,
gemeld wordt dat het boek op de tweede verdieping ligt. Waar ik
net de hele tijd heb gekeken, dus. Ik moet hier ontzettend hard om lachen. Ik heb er nu al
zin in om straks het hele verhaal aan Richard (Gere, red.) te vertellen. Die is dol op dit
soort verhalen.
Op het Bos en Lommerplein koop ik babyschoentjes voor m’n zoon Jacob (Krabbé’s
jongste die momenteel een jaar of 28 oud is, red.).

Stijloefeningen (52) – Six words story
Posted on 14 april 2011 by Molovich
Gezocht: Stijloefeningen van Queneau. Gevonden: babyschoentjes.*
* Omdat deze stijloefening niet alleen qua vorm, maar ook qua inhoud zo overduidelijk
knipoogt naar de moeder aller six words stories (‘For sale: baby shoes, never worn’, van
Ernest Hemingway), hecht de auteur eraan te melden dat de babyschoentjes in
bovenstaand verhaal daadwerkelijk zijn gedragen.

Stijloefeningen (53) – Proces-verbaal
Posted on 15 april 2011 by Molovich
Regiopolitie Amsterdam-Amstelland
Dienst Centrale Recherche
Regionale Criminele Inlichtingen Eenheid
Nummer: 879 – 44 – 2011
Onderwerp: Proces-verbaal van aangifte van vermissing
PROCES-VERBAAL
‘Ik, Max Jodocus Molovich, woonachtig te Amsterdam aan de XXXXX XXX doe aangifte
van een verdwijning betreffende een boek, te weten Stijloefeningen van de Franse auteur
Raymond Quno met een Q. In de ochtend van dinsdag 1 februari 2011 stap ik rond het
middaguur uit Bus 21. Mijn zoon slaapt rustig in zijn kinderwagen, welke ik voortduw over
het stationsplein over dewelke vele mensen met de hoofd in de kraag, de miezerregen
trotserend, zich haastend wandelend zijn. Ik verbaas mij over de chaos die de bouwwoede
van onze gemeente veroorzaakt, aangaande diverse bouwputten die mij noodzaken,
geluiden van heipalen en driloboren trotserend, over gladde planken mijn weg richting de
Openbare Bibliotheek van Amsterdam (OBA) voort te zetten.
Alvorens ik de bibliotheek kan betreden word ik staande gehouden door een mij
onbekende vrouw van vermoedelijk Franse komaf die mij in het Engels met een duidelijk
hoorbaar accent vragend is of zij hier op het juiste adres aangaande het postkantoor is. Ik
antwoord dat dit niet het geval is, aangezien het postkantoor hier al jaren niet meer staat,
de vrouw is dus in dier voege verkeerd voorgelicht. Terwijl de vrouw mij een briefje
voorhoudend is waarop twee adressen zijn te lezen (de eerste is het adres waar nu de
bibliotheek staat, de tweede is een adres aan de Raadhuisstraat te Amsterdam), kijkt zij
achterom alwaar een auto van het merk Renault achteruit weg rijdend is. Terwijl ik de
vrouw uitleg dat zij de grootste kans maakt om een postkantoor te vinden op de
Raadhuisstraat te Amsterdam, kijkt ze zenuwachtig achterom, waarschijnlijk omdat ze
bang is dat haar vervoer zonder haar vertrekt. Ik ben nog niet klaar met mijn uitleg of de
vrouw begint al weg te rennen richting de Renault welke zich nog steeds achteruit rijdend
van ons verwijderend is. Op dat moment beschouw ik de vrouw nog niet als verdachte voor
het verdwijnen van het betreffende boekwerk. Later zou ik dat ook niet zo zien, maar nu ik
er desgevraagd over nadenk is het inderdaad wel verdacht dat een vrouw van Franse
komaf op zoek is naar een postkantoor en tegelijkertijd zo nerveus is, precies op de dag dat
ik op zoek ben naar een Frans boek dat door een Nederlander (in casu Rudie Kausbroek)
op zeer vrije, wellicht hier en daar tegen Franse schenen schoppende wijze is bewerkt.
Wellicht heeft de verdachte inderdaad het betreffende boek uit de bibliotheek ontvreemd
en wilde zij het als bewijs terug naar Frankrijk sturen en was zij daarom zoekende naar een
postkantoor.
Vervolgens betreed ik de bibliotheek en ga ik op de tweede verdieping op zoek naar
Stijloefeningen van Quno. Ik kijk bij de Q en vind vele boeken van Quno, zij het niet het
boek waarnaar ik op zoek ben, betreffende dus Stijloefeningen. Ik kijk nog bij de P en de R
in de hoop dat iemand het verkeerd terug heeft gezet, maar ik vind niks. Ik begeef mij
vervolgens naar de computers en ga op een dergelijke computer naar de online catalogus
van de OBA en tik Stijloefeningen van Quno in. Volgens de online catalogus van de OBA is
het betreffende boek wel degelijk aanwezig. Voorts ga ik op zoek naar een medewerker
welke met mij meekijkt. Betreffende medewerker kan het boek ook niet vinden en draagt
mij op een mail te sturen naar het magazijn welke boeken heeft die wel teruggebracht doch
niet teruggelegd zijn. Ik stuur een mail naar het magazijn en krijg een kwartier later een
mail terug waarin leesachtig is dat het betreffende boek Stijloefeningen van Quno
aanwezig is op de daartoe bestemde plek op de tweede verdieping, alwaar ik dus de gehele
tijd zoekende was. Ik loop hoofdschuddend het pand uit en neem de bus terug naar huis.
Op het Bos en Lommerplein, op nog geen halve minuut van waar ik woonachtig ben,
koop ik babyschoentjes voor mijn zoon.
Voorts verklaar ik bovenstaande naar waarheid te hebben verteld.”

Stijloefeningen (54) – Managerstaal
Posted on 18 april 2011 by Molovich
Als bus 21 op het Centraal Station aftikt, stap ik uit. Mijn zoon doet een powernapje in z’n
bolide. Collegavoetgangers maken hun meters met de kop in de kraag, geteisterd door
regen en het rukwindenbeleid van de grote CEO in the sky. De main target van mijn
bustrip is een visit aan de Openbare Bibliotheek Amsterdam, in de hoop Stijloefeningen
van Raymond Queneau te sublimeren, een actiepuntje dat ik al wat langer van m’n
to-do-list probeer af te tekkelen.
Voor de trappen van de bibliotheek heb ik een bilateraaltje met een mij volkomen
onbekende vrouw met zwart krullend haar. In het Engels met een Frans accent kauwt ze
mij in een één-op-één consult voor of deze hut toevallig het postkantoor is. Toevallig weet
ik dat dit niet bepaald de case is. Bottleneck is dat de headquarters van het postkantoor
hier ooit wel stond, maar al lang en breed ge-outsourced is. Terwijl ik deze kwestie probeer
af te kaarten, kijkt de vrouw enigszins zenuwachtig naar achteren waar een asgrijze
Renault zich van ons escaleert. Ik heb nog maar net aan haar teruggekoppeld dat ze naar
de Raadhuisstraat moet, of ze zet het op een lopen. Ik focus me weer op m’n missie.
Boven, in het kloppend hart van de bibliotheek, is de key isssue dat Stijloefeningen
hoogst probably verkeerd gefiled is. Ik zoek bij de Q en zie dat een hoop boeken van
Queneau in place staan, maar net Stijloefeningen niet. Dankzij mijn pro-actieve handson-mentaliteit
maak ik de decission om het er nog niet bij te laten. Als ik intune op de
ICT-tools van de bieb, blijkt dat Stijloefeningen gewoon op de daartoe bestemde place
present moet zijn. Ik heb een overlegmomentje met een medewerker, die met me mee gaat
zoeken. Stukje commitment naar de klant toe. Maar het consult mag niet baten,
Stijloefeningen ligt off-topic, het worst-kaas-scenario is een voldongen fact. Of is er nog
licht aan het eind van de funnel? De medewerker zegt dat er nog wel degelijk opportunities
zijn om dit brandje te blussen en raadt me aan om hier even een mailtje naar z’n
concullegae van het magazijn over te dichten, daar hebben ze ongetwijfeld nog een
exemplaar geparkeerd. Nadat ik m’n mailtje heb uitgerold, wacht ik een kwartier. In de
feedback die ik via de digitale shortcut uitgecommuniceerd krijg, staat dat Stijloefeningen
gewoon op de daartoe aangewezen plek ligt afgekaderd. Ik verlaat de toko met een
onbevredigd gevoel.
Op het Bos en Lommerplein, vlak bij mijn huis, tekkel ik wat babyschoentjes voor m’n
zoon. Niet bepaald een win-winsituatie, maar helemaal pointless was deze dag dankzij een
dergelijke suboptimale solutie uiteindelijk niet.

Stijloefeningen (55) – Van vader tot zoon
Posted on 19 april 2011 by Molovich
Je ligt vredig in je wagen te slapen als ik de bus uitstap op die druilerige dag in februari
van het jaar 2011. In je groene wagentje. (Daar wil je inmiddels, nu ik dit schrijf, niet meer
in. Je wilt zelf lopen of op je fietsje voortgeduwd worden.) Het is guur weer. Een chagrijnig
miezerregentje en een venijnig snijdende wind geselen je vader. De mensen zijn met
zichzelf bezig. Wij zijn op weg naar de openbare bibliotheek van Amsterdam om een boek
te lenen dat nergens meer te koop is. Stijloefeningen, heet het boek. Het is van Raymond
Queneau, een beroemde Franse schrijver. Vertaald door Rudy Kousbroek, een beroemde
Nederlandse schrijver. In Stijloefeningen vertelt Raymond Queneau 99 keer hetzelfde
verhaal.
(Ik ben zelf ook bezig om 99 keer hetzelfde verhaal te vertellen, en wel het verhaal hoe ik
op zoek ben naar Stijloefeningen van Raymond Queneau. Ik ben al bij het 55ste stukje. Je
bent ruim twee maanden ouder dan toen ik aan dit project begon. Dat betekent dat je iets
ouder dan 19 maanden bent. Je kunt heel veel meer. Zo kun je bijvoorbeeld in je eigen
stoel klimmen. En sinds zaterdag kun je aap zeggen. Hoewel jij eigenlijk ‘aa’ zegt. Of
‘paap’. Maar we weten dat je aap bedoelt omdat je het alleen maar zegt als je de aap in je
handen hebt die je van je oma hebt gekregen. Je zegt ook nog ‘to’, wat auto betekent, ‘ba’
wat bal betekent en ‘die’ wat ‘ik wil m’n speentje en wel nu’ betekent. En je zegt ‘tikitikitiki’
als je m’n grote teen probeert te kietelen. Als ik je vraag om de televisie aan te zetten dan
zet je de televisie aan. Als ik vraag of je de televisie uit wil zetten, dan zet je de televisie uit.
Je vindt het leuk om te stofzuigen, en als je ergens een papiertje vindt, dan doe je die in de
prullenbak. Als je iets niet wilt eten, schuif je het van je bord af of gooi je het op de grond.
Je kunt zelf de glijbaan opklimmen en er afglijden. Het lijkt alsof je geen gevaar kent.
Onlangs wilde je zelfs staand van een glijbaan af, maar toen viel je. Op de glijbaan.)
Terwijl ik naar een mogelijkheid zoek om je wagentje naar boven te duwen, spreekt een
vrouw mij aan. Ze is niet van hier. Ze spreekt Engels met een Frans accent. Ze heeft zeer
donker haar, dat in weelderige krullen over haar schouders valt. Ze vraagt me of dit het
postkantoor is. Dit is het postkantoor niet, dit is de bibliotheek. Maar er stond hier wel
ooit een postkantoor. Dat was voordat Amsterdam op de schop ging. In de jaren voordat jij
geboren werd, kreeg de stad waarin je woont het op de heupen. Alles moest anders. De
grote musea moesten verbouwd en er zou een metroverbinding tussen Amsterdam Noord
en Amsterdam Zuid komen. Die zogenaamde Noord-Zuidlijn zou eigenlijk dit jaar klaar
moeten zijn en dan 1,46 miljard euro hebben gekost. De verwachting nu is dat de NoordZuidlijn
in 2017 klaar is en dan 3,1 miljard heeft gekost. Als jij acht jaar oud bent, kunnen
we dus voor het eerst met de metro van Noord naar Zuid. De kans is overigens vrij
aanzienlijk dat de Noord-Zuidlijn dan nog steeds niet klaar is, en nog veel meer gaat
kosten. Maar dat is dan, en nu is nu. En nu je vader met die vrouw voor de Openbare
Bibliotheek staat te praten, is Amsterdam in de buurt van het Centraal Station één grote,
modderige bouwput. De vrouw laat mij een briefje zien waarop twee adressen staan.
Terwijl ze het briefje laat zien, kijkt ze naar achteren, waar een grijze auto van het merk
Renault achteruitrijdend van ons wegrijdt. Ik zeg tegen de vrouw dat ze naar de
Raadhuisstraat moet gaan, daar vind je nog wel een postkantoor. Ze glimlacht
zenuwachtig en rent dan weg richting de Renault.
Op de tweede verdieping zoek ik bij de Q van Queneau naar Stijloefeningen. Ik vind
niks. Jij ligt nog steeds lekker te slapen. Ik zoek in de buurt van de Q, want je weet immers
nooit. Vervolgens zoek ik in de computer naar het boek. De computer zegt dat het boek
gewoon aanwezig is. Ik ga naar een medewerker en vraag hem of hij met me mee wil
zoeken. De medewerker zoekt mee, maar ook met zijn hulp vind ik het boek niet. De
medewerker raadt me aan om een mailtje naar het magazijn te sturen. Daar komen de
boeken binnen die teruggebracht zijn. De kans is groot dat het boek al wel geregistreerd
staat als teruggebracht, maar nog niet op de juiste plek ligt. Ik stuur een mail naar het
magazijn en krijg een kwartier later een mail terug dat het boek gewoon op de tweede
verdieping van de Q van Queneau moet staan. Op dat soort momenten moet je je verlies
aanvaarden. Niet te lang bij stilstaan. Je kunt nog wel een keer bij de Q gaan kijken. Je
kunt bij alle letters gaan kijken, maar de kans dat je het boek vindt is zoveel kleiner dan de
frustratie wanneer je blijft zoeken naar iets wat je niet kunt vinden, dat je het beter niet
kan doen. Soms moet je toegeven dat je verslagen bent.
Op het Bos en Lommerplein, vlak bij ons huis, koop ik babyschoentjes voor je. De zon
schijnt inmiddels, jij bent wakker. Nu ik dit schrijf, twee maanden later, draag je die
schoentjes al niet meer. Je hebt andere schoentjes, die nog net te groot zijn, maar die je
mooier vindt. Je krijgt er trouwens een broertje of zusje bij. Benieuwd wat je daar van
vindt. Het gaat allemaal belachelijk snel. Ik hoop dat je nog heel lang zo gelukkig blijft als
je nu bent.

Stijloefeningen (56) – Ruud Lubbers
Posted on 20 april 2011 by Molovich
I step out of the bus while I push my son forward in his little babywagon. My son sleeps
like an ox. It’s raining pipes of steel and I’m going to the Public Library to find
Stijloefeningen from the French writer Raymond Queneau. The square around Central
Station is a mess. There’s a building anger in Amsterdam, you wouldn’t believe. Nothing
but mud and sand here. Kandahar near the IJ.
Before the library a woman stops me. She has black curles, a well conceived figure and a
French accent. She asks me if this is the post office. I have to disappoint her. There used to
be a post office at this spot, but it’s been moved. She shows me a little piece of paper.
‘Raadhuisstraat,’ I read. That’s the place where she should go! But when I want to tell her,
she turns her head to a car that’s moving away from us. And while I’m trying to explain the
way to the post office, she starts to run towards the car. When she turns, I accidentally
touch her behind. I watch her run away. She has a very nice, very vivid behind.
Above, on the second floor (or third floor as the Americans say, I believe) I’m looking for
Stijloefeningen. But the book is footsy. I look and I look, but nothing. I look on the
computer and according to the computer the book is where it’s supposed to be. But the
book isn’t where it’s supposed to be. The book is vanished up in smoke. The search for
Stijloefeningen is shifted from a ‘yes, but’ to a ‘no unless’. I decide to ask an assistent to
look with me. But even he cannot find the book I’m looking for. He advises me to send an
e-mail to the magazine. I send an e-mail and fifteen minutes later I receive an e-mail back,
saying that the book is on the shelve. You can imagine that my wooden shoe breaks at this
very moment.
About one hour later, not far from home, I find baby shoes for my son.

Stijloefeningen (57) – Paranoia
Posted on 21 april 2011 by Molovich
Ik sluip de bus uit. Kop in de kraag. Ik maak me klein en duw m’n zoon vooruit. Hij slaapt.
Eindelijk. Zijn gejengel trok veel te veel aandacht. De mensen lopen over het stationsplein.
Het voelt alsof er een grote, knipperende pijl boven m’n hoofd hangt: HIER LOOPT HIJ!
Gelukkig is het kloteweer en kijken de mensen vooral naar de grond. Ik moet naar de
Openbare Bibliotheek om het laatste stuk wrakhout te vinden waar ik mij aan kan
vastklampen: Stijloefeningen van Raymond Queneau. Twee politieagenten te fiets staan
een praatje te maken. Ik moet er langs. Zo rustig mogelijk. De mensen achter me. Ik voel
hun ogen. Amsterdam ligt open hier. Een grote, gapende, open wond. Ik moet me
losmaken uit de massa en wandel over een plank met aan weerszijden bouwputten.
Drilboren en heipalen overstemmen mijn piepende ademhaling. Een delegatie Japanse
toeristen moet er langs. Ze hebben allemaal van die driehoekige posterdozen van het Van
Gogh Museum bij zich. Maar zitten er wel posters in? Angstzweet gutst langs m’n slapen.
Ik sta voor de trappen van de bibliotheek en zie niet zo snel waar ik naar binnen kan.
Een vrouwenstem. Ik wil weg, maar het is te laat. Ik inventariseer. Zwarte krullen, bleke
huid, onopvallende kleding. Een stille? Voor wie werkt ze? Verbergt ze iets onder haar jas?
Ze spreekt Engels met een Frans accent. Verderop staat een man in een grijze regenjas. En
daar nog één. De vrouw vraagt of dit het postkantoor is. Waarom wil ze dat weten? Wat is
dat voor vraag? Hier stond ooit een postkantoor, maar dat staat er al jaren niet meer. Ik
moet zo onopvallend mogelijk antwoorden. ‘No,’ zeg ik, m’n stem slaat over, ‘this ain’t the
post office.’ Ze grijpt naar haar binnenzak. Ik zet me schrap om toe te slaan. Ze kijkt achter
zich. Een grijze Renault rijdt achteruit rijdend van ons weg. Ze glimlacht. Ze haalt een
papiertje uit haar zak. Ingehouden adem ontsnapt fluitend uit m’n neus. Zou ze aan mijn
kant staan? Ze kijkt weer achter zich. De grijze Renault rijdt nog steeds van ons vandaan.
Ik lees twee adressen op het papiertje. Raadhuisstraat, lees ik. Zou het codetaal zijn? Ik
weet dat daar een postkantoor is. Dat wil ik tegen haar zeggen, maar ze kijkt weer om,
glimlacht, kijkt nogmaals om en rent weg. Achter de Renault aan. Met de staart tussen de
benen. Ik maak me klein en loop richting de ingang. Zigzaggend, in de hoop het eventuele
scherpschutters moeilijker te maken.
Ik sta bij de Q. Te zoeken. Met mijn vinger ga ik langs de ruggen van de boeken. Er is
aardig wat van Queneau, maar Stijloefeningen zit er niet bij. Stijloefeningen zit er
godverdomme niet bij. Wat had ik dan verwacht? Ik ga naar de computers en log in op de
online catalogus. Zodra ik Stijloefeningen intik, weten ze ongetwijfeld dat ik hier ben,
maar het is niet anders. Ik tik het in en zie dat het boek op de daartoe bestemde plek moet
liggen. Wat had je dan gedacht, naïeve zak? Natuurlijk ligt het boek op de juiste plek.
Alleen, het ligt er niet. Ik kijk om me heen. Daar zit een bibliothecaris achter zijn
computer. Ik probeer een inschatting te maken. Hij lijkt me te vertrouwen. Ik loop naar ’m
toe en ik zeg ’m wat ik zoek. Hij tikt wat in op zijn computer, kijkt naar het scherm. En zegt
dat hij wel even meehelpt met zoeken. Zou hij dan toch? Ik loop achter hem aan. Ik zie
mannen zogenaamd onopvallend in boeken bladeren. Ze kijken ons na. We staan weer bij
de Q van Queneau. De bibliothecaris zoekt. En vindt niks. Natuurlijk vindt hij niks. Hij
zegt dat ik een mailtje naar het magazijn moet sturen. Die hebben nog wel een exemplaar.
Ik probeer een risico-analyse te maken. Als ik mail, ben ik gevonden. Maar het boek is de
enige kans om mijn onschuld te bewijzen. Ik mail. Ik wacht. Een kwartier. De langste
vijftien minuten uit m’n leven. Tijd is een oceaan van eindeloze angstzweetdruppels.
Nieuwe mail. Stijloefeningen is aanwezig. Op de tweede verdieping. Waar ik ben en waar
ik net de hele tijd heb lopen zoeken. De moed zinkt in mijn schoenen. Het laatste beetje
hoop dat nog in mij zat sterft ter plekke. Ik ben verloren. Het is nu slechts een kwestie van
tijd voordat ze me oppakken.
Ik loop naar buiten. Loop naar het stationsplein. Neem de bus. Op het Bos en
Lommerplein stap ik de bus uit. Het is opgehouden met regenen. Mijn zoontje is wakker.
Een troebel zonnetje breekt door. Voordat ik naar huis ga, stap ik bij een babywinkel naar
binnen. Ik koop babyschoentjes. Buiten staan twee mannen met hun rug naar de etalage.

Stijloefeningen (58) – De Passie van Max
Posted on 22 april 2011 by Molovich
Ik klamp me vast aan het wagentje van mijn zoon. Hij slaapt. De busrit heb ik overleefd.
Het is rond het middaguur, de mensen lopen langs ons heen, zonder ons op te merken.
Niemand steekt een hand uit. Ik sleep me voort. De pijn zo goed als mogelijk negerend. De
wind maakt een zweep van de regen. Bij elke stap voel ik de slagen. In mijn gezicht, op
mijn handen. Ja zelfs op mijn rug, dwars door mijn jas heen. Er lijkt geen einde aan dit
stationsplein te komen. Ik moet vanmiddag nog bij de bibliotheek komen om
Stijloefeningen van Raymond Queneau te lenen. Vraag me niet hoe. Vraag me niet
waarom. Ik wou dat het niet hoefde, maar het moet. Het is niet anders. Ik steek een straat
over. Elke stap voelt als de laatste die ik ooit zal zetten. Ik loop over planken. Aan
weerszijden bevinden zich bouwputten, diepe bouwputten. De heipalen en drilboren
drillen en dreunen door tot in mijn binnenste.
Voor de bibliotheek. Ik moet naar boven. Maar hoe? Ik sta hier al anderhalf uur bij te
komen van de helse tocht die ik achter de rug heb. Dan klampt een vrouw mij aan. Ze stort
zich op mij als een uitgehongerde wolf. Ze heeft haar dat zo zwart is als het gal van een
pad. Met alles wat ik in me heb probeer ik haar van me af te gooien. Ze vraagt of dit het
postkantoor is. Ik graaf diep in mijn herinnering. Volgens mij is dit het postkantoor niet,
maar zelfs denken over zoiets triviaals valt me zwaar. Elke gedachtegang gaat gepaard met
een pijnscheut. De vrouw houdt me een briefje voor terwijl ze schichtig achterom kijkt
naar een Renault die wegrijdt. Het witte papier prikt in m’n ogen, de woorden zijn
bijzonder moeilijk te ontcijferen, maar ik meen toch echt ‘Raadhuisstraat’ te lezen. Met
alle kracht die ik in mij heb, zeg ik dat ze daar moet zijn. Maar ze luistert niet eens. Ze is al
weggerend naar de achteruit rijdende auto. Ik voel het bloed traag door mijn aderen
stromen als gloeiendhete teer.
Als ik eindelijk op de tweede verdieping ben aangekomen (de lift deed het niet en de
roltrap werd gerepareerd, ik moest mijn zoon inclusief wagen naar boven sjouwen, een
hels karwei), blijkt Stijloefeningen niet op de daartoe bestemde plek te liggen. Er zijn een
hoop boeken van Queneau aanwezig, maar net Stijloefeningen niet. Ik kijk voor de
zekerheid bij de letters naast de Q. Maar niks. Mijn wonden branden, mijn kop barst uit
elkaar, ogen vallen bijna uit hun kassen, ik wil slapen, ik wil voor altijd slapen. Maar ik
mag nog niet slapen, ik moet verder zoeken. Ik ga naar de computers en tik Stijloefeningen
in. Elke toets valt me zwaar. Alsof mijn vingers dienst weigeren. Alsof iemand mijn vingers
beneden houdt. Stijloefeningen is gewoon aanwezig, volgens de computer. Ik sleep mezelf
voort naar een magazijnmedewerker. Met mijn laatste krachten vraag ik of hij met me mee
wil kijken. Halverwege de gang naar de Q bezwijk ik. Als ik even later weer bijkom, deelt
de medewerker mij mee dat ook hij het boek niet heeft kunnen vinden. Hij raadt aan een
mail naar het magazijn te sturen. Ik sleep me weer naar de computers, mail een verzoek
naar het magazijn en wacht. En wacht. En wacht. Ik wacht totdat het licht in mijn hoofd
wordt en wacht nog langer. Maar dan, ineens, nieuwe mail in m’n mailbox. Een pijnscheut
in m’n schouder. Geknetter in m’n kop. Stijloefeningen, zegt de mail, ligt gewoon waar het
boek hoort te liggen. Op de tweede verdieping. Bij de Q. Even voel ik alle pijn in de wereld.
Het neemt plaats op mijn schouders. Even neem ik alles op me en is de rest van de
mensheid verlicht. Heel even maar. Genoeg om van in katzwijm te geraken.
Drie dagen later word ik wakker en koop ik babyschoentjes op het Bos en Lommerplein.

Stijloefeningen (59) – Terugspoelen
Posted on 26 april 2011 by Molovich
In een babywinkel op het Bos en Lommerplein koop ik babyschoentjes.
Teleurgesteld verlaat ik de bibliotheek. Dat geloof je toch niet? Ik ben de hele tijd al op
de tweede verdieping aan het zoeken. Mailtje van het magazijn: Stijloefeningen ligt waar
het hoort te liggen: op de tweede verdieping. Ik wacht een kwartiertje. Ik stuur een mail
naar het magazijn, of zij nog een exemplaar hebben. De medewerker raadt me aan een
mailtje te sturen naar het magazijn, die hebben waarschijnlijk nog wel een exemplaar. Hij
zoekt met me mee, maar Stijloefeningen is nergens te vinden. De medewerker tikt wat in
op zijn computer en loopt zonder iets te zeggen naar de boeken van Queneau. Ik loop naar
een medewerker en vertel dat ik Stijloefeningen niet kan vinden, terwijl het boek volgens
de online catalogus wel degelijk aanwezig is. Volgens de online catalogus van de OBA is
Stijloefeningen wel degelijk aanwezig en ligt het op de daartoe bestemde plek. Ik tik
‘Stijloefeningen’ en ‘Queneau’ in. Voor de zekerheid loop ik naar een computer en open ik
de online catalogus van OBA. Omdat het boek wellicht niet goed is teruggezet, kijk ik ook
nog even bij de P en R, maar niks. Er liggen aardig wat boeken van Queneau, maar
uitgerekend Stijloefeningen zit er niet bij. Boven, op de tweede verdieping, begin ik te
zoeken bij de Q van Queneau.
Zonder me te bedanken rent de vrouw van me weg, achter de Renault aan. Ze draait zich
om. Ze glimlacht nogmaals, een tikje zenuwachtig. Terwijl ik vertel dat ze op de
Raadhuisstraat moet zijn, kijkt ze weer om naar de Renault. Ze glimlacht en houdt me een
briefje voor waarop ik twee adressen lees. Achter haar rijdt een Renault achteruit rijdend
van ons weg. De vrouw kijkt om, enigszins nerveus. ‘Nee,’ zeg ik, ‘dit is de bibliotheek.’ Het
postkantoor staat hier al heel lang niet meer. Ze vraagt of dit het postkantoor is. Ze heeft
pikzwart, weelderig krullend haar. Vlak voordat ik de bibliotheek wil betreden, word ik
aangeklampt door een vrouw.
Drillende drilboren en heiende heipalen overstemmen mijn gedachtes. Wat een zooitje.
Aan weerszijde bevinden zich immense bouwputten. Ik loop over een modderige plank.
Daarom ben ik nu op weg naar de Openbare Bibliotheek Amsterdam om het boek te lenen.
Ik ben al een tijdje op zoek naar Stijloefeningen van Raymond Queneau. De mensen kijken
naar de grond. Het regent en het waait. Ik loop over het stationsplein. Mijn zoontje slaapt
in zijn wagentje. Halte Centraal Station. Het is rond het middaguur. Lijn 21. Ik stap uit de
bus.

Stijloefeningen (60) – Regionaal dagblad
Posted on 27 april 2011 by Molovich
De klok slaat twaalf uur in de middag als de beruchte blogger Max J. Molovich op het
Stationsplein uit het gemeenteblik stapt. Zijn zoon ligt eindelijk in de armen van
Morpheus. Burgers en buitenlui berijden de benenwagen van en naar het station. De
weergoden zijn hen niet bepaald gunstig gezind deze dag in februari van het jaar des
Heeren 2011. De immer goedgemutste hoofdredacteur van Nurks is op zoek naar het
legendarische Stijloefeningen van de Franse sterauteur Raymond Queneau. Zijn hoop is
gevestigd op de Openbare Bibliotheek van onze geliefde hoofdstad. Het Venetië van het
Noorden ligt er overigens niet bepaald op z’n fraaist bij. Het wemelt van de bouwputten,
de geluiden van heipalen en drilboren overstemmen de vertrouwde decibellen van de
verkeersdrukte op de Piet Heinkade.
Net op het moment dat Max de boekentempel aan het IJ wil betreden, wordt hij staande
gehouden door een vrouw. Haar zwarte krullen spelen een ingenieus spel met de wind. Ze
vraagt in het Engels met een accent uit La Douce France of dit het postkantoor is. De heer
Molovich antwoordt in zijn beste Engels dat het postkantoor hier reeds sinds Sint Juttemis
niet meer staat. Madame haalt een briefje uit haar Louis Vuitton, waarop twee adressen
staan te lezen. Zo ook een adres op de Raadhuisstraat, dat de altijd zo goed geïnformeerde
Amsterdamse blogger herkent als een filiaal van het postkantoor. Maar net als hij dat wil
zeggen, wordt de aandacht van de Française afgeleid door een achteruit rijdende bolide
van het merk Renault, die zich achter haar bevindt. Zo komt het dat het antwoord van de
altijd zo behulpzame baarddrager op onvruchtbare aarde valt, aangezien dit zwartharige
lid van het zwakke geslacht een ferme sprint inzet richting eerder genoemde voiture.
Op de tweede verdieping vindt dan eindelijk de zoektocht naar het zo vurig gewenste
boekwerk plaats. Echter, op de daartoe bestemde plek, bij de pennenvruchten van
Queneau, is uitgerekend Stijloefeningen onvindbaar. Hoe onze held ook zoekt, het
letterkundige kleinood ligt niet op zijn of haar plaats. De vasthoudende Bos en
Lommeraar, niet bepaald voor één gat te vangen, besluit de online catalogus van de OBA te
raadplegen. Volgens het archief op de digitale snelweg moet het bewuste literaire
hoogstandje wel degelijk op de daartoe bestemde plek ligzaam zijn. Zijn trots opzij zettend
roept de inmiddels licht wanhopige letterenliefhebber de hulp in van de bibliothecaris.
Deze controleert nog even of het door Rudy Kousbroek vertaalde l’Excercises de Style
inderdaad aanwezig is en helpt vervolgens met de zoektocht. Tevergeefs, zo zou niet lang
daarna reeds blijken. De medewerker raadt aan om nog een digitale brief richting het
magazijn te sturen, aangezien men daar ongetwijfeld nog een exemplaar heeft liggen. De
sympathieke boekenzoeker besluit deze raad op te volgen. Een kleine vijftien minuten
later, ontvangt hij een postduif 2.0 terug waarin staat dat Stijloefeningen gewoon op de
tweede verdieping ligt, op de daartoe bestemde plek.
Op de weg terug wordt de inwendige mens niet bepaald vergeten en nuttigt Max zijn
natje en zijn droogje. Op het Bos en Lommerplein, in een babywinkel op niet meer dan een
steenworp van zijn eigen woning vandaan, koopt de zorgzame vader een paar
babyschoentjes.

Stijloefeningen (61) – Sportcommentaar
Posted on 28 april 2011 by Molovich
En daar stopt lijn 21 op exact de juiste tijd op precies de juiste plek op het Stationsplein.
De deuren gaat open, de spanning is te snijden. En wie komt daar als eerste uit? Ja hoor,
het is de felgroene kinderwagen waarin Molovich Jr. ligt te slapen, op de voet gevolgd door
zijn vader. De overige passagiers hebben het nakijken, vader en zoon Molovich stuiven er
vandoor en hebben al snel een straatlengte voorsprong. Wat een prestatie mensen. En wat
een schitterend gezicht, die felgroene kinderwagen die behendig en soepeltjes door de naar
de grond starende forenzen laveert, alsof de rest stilstaat! Wat een souplesse, wat een
genot om naar te kijken! De regen en wind lijken het duo niet te deren. Maar laten we
vooral niet vergeten waar het hier vandaag om draait. Er staat een hoop op het spel. Deze
dag valt of staat bij het vinden van Stijloefeningen, van de Franse atleet Raymond
Queneau. Maar dat is voor straks een zorg. Laten we nu even genieten van de manier
waarop Molovich de kinderwagen op de loopplank stuurt… aan weerszijden de gapende
afgrond van een bouwput… Wat een adembenemend gezicht, wat een schouwspel! Dat wij
hier getuige van mogen zijn!
Wat is dit nu? Molovich lijkt te aarzelen. Hij staat stil! Niet te geloven. Uitgerekend nu,
uitgerekend hier! Staat ie stil! Max, jongen, wat doe je nu? Daar komt al een vrouw
aangelopen. Ze tikt hem aan. Molovich kijkt verschrikt op. Ze vraagt of dit het postkantoor
is. Molovich aarzelt. Hij zegt dat dit niet het postkantoor is. De zwarte haren van de vrouw
dansen in de wind. Ze laat een briefje zien. Molovich kijkt. Hij bedenkt iets, wil iets
zeggen… maar wat is dit nu? De vrouw kijkt om! Achter haar rijdt een grijze Renault
achteruit rijdend weg. Molovich zegt dat ze naar de Raadhuisstraat moet gaan. De vrouw
draait zich om… ze zet het op een lopen. Is dit dan helemaal voor niks geweest? Heeft
Molovich hier voor niets kostbare tijd verloren. Ongelooflijk mensen, wat een
ontwikkelingen! Wie had dit gedacht, wie had hier zijn geld op durven zetten?
We zijn boven. Op de tweede verdieping. De spanning is om te snijden, het publiek is
doodstil, houdt de adem in terwijl Molovich zoekt en zoekt en zoekt. Bij de boeken van
Queneau. Niks te vinden. Molovich probeert het bij de naast gelegen letters… De P… niks.
De R… ook niks. Molovich loopt naar de computers. Hij opent het digitale archief. Tikt
Stijloefeningen in… op de voet gevolgd door Raymond Queneau. De zoekresultaten rollen
als bezetenen over het scherm. Maar wat is dat? Het boek is wel aanwezig! Volgens het
digitale archief is Stijloefeningen wel degelijk aanwezig! Wat een wending mensen, wat
een onwaarschijnlijke wending! Molovich loopt vastberaden op een medewerker af en
vertelt zijn bevindingen. De medewerker stapt op. Neemt een lichte voorsprong. En gaat
bij de Q op zoek. Alsof er niets gebeurd is, gaat de bibliothecaris op zoek op precies
dezelfde plek als Molovich zojuist heeft gekeken! Maar ook de bibliothecaris kan het boek
niet vinden! Het boek is niet te vinden! Einde verhaal lijkt me. Molovich heeft dapper
gestreden… maar wacht! Gloort daar hoop aan de tunnel? Ja, daar gloort hoop aan de
tunnel, daar is nog een heel klein stukje wrakhout waaraan Molovich zich kan vasthouden,
zou het dan toch nog goedkomen? Zou het dan toch nog, allejezus goed komen? Het enige
wat hij moet doen is een mailtje naar het magazijn sturen! Dat laat Molovich zich geen
twee keer zeggen. Als een razende zet hij zichzelf weer achter een computer en stuurt het
magazijn een mailtje. Nu is het wachten geblazen. Dit zijn ontzettend zware momenten
voor een sportman. Dit is niet goed voor je gezondheid. Ik word hier ter plekke vijf jaar
ouder. Maar wat de uitkomst ook zal zijn, Molovich kan ontzettend trots zijn op zichzelf.
Hij heeft hier een prestatie neergezet, dat kan niemand ’m afnemen! En dan… het geluid
van een inkomende mail. Molovich opent de mail… Wat staat er? ‘Stijloefeningen van
Queneau is aanwezig op de tweede verdieping…’ Maar… maar… maar dit is ongelooflijk!
Daar heeft Molovich al de hele tijd gezocht! Wat een ontknoping! Wat een rampzalige
ontknoping! Molovich heeft alles gedaan wat hij kon, hij hoeft zichzelf niks kwalijk te
nemen, maar wat is dit een ongelooflijke klap! Wat is dit een mokerslag. Wat is dit een
onwaarschijnlijk grote teleurstelling! Hij lijkt het nog niet te beseffen, maar als hij straks
thuis is en hij denkt aan deze dag, dan zal hij zich afvragen waarom hij het allemaal gedaan
heeft. Dan telt het resultaat, en dat resultaat is genadeloos. Misschien kan hij er later nog
met een glimlach aan terugdenken, maar de komende weken zal dit heel erg pijn gaan
doen. O, wat is dit vreselijk om te zien, wat is dit ontzettend jammer, wat is dit een treurige
dag… Met hangende schouders verlaat Molovich het pand.
Op het Bos en Lommerplein, in een babywinkel op nog geen honderd meter van zijn
huis, vindt Molovich babyschoentjes voor zijn zoon. Een schrale troost.

Stijloefeningen (62) – Voetbalanalisten (1)
Posted on 29 april 2011 by Molovich
Jack van Gelder: Jongens, we hebben net gekeken naar Max Molovich die, samen met
zijn slapende zoon op zoek ging naar Stijloefeningen van Queneau. Wat vonden we ervan?
Hugo Borst: Tja. Wat zal ik zeggen? Ik heb het gevoel dat ik het allemaal al had gezien.
Hoe hij uit die bus stapt. Achter die kinderwagen. Het is vaker gedaan. En beter.
Jack van Gelder: Beter?
Joeri Mulder: Nou, dat ben ik niet met je eens Hugo. Als je ziet hoe hij het weer
trotseert, dat is toch, hè, weet je wel. En die bouwputten, daar gaat ie toch mooi aan, euh,
ja, dat vond ik wel, euh, toch? Ja!
Hugo Borst: Kom op zeg, die bouwputten met die drilboren en heipalen! Afgezaagde,
quasi-existentiële kleuterromantiek.
Jack van Gelder: Hij loopt daar over een plank met aan weerszijden bouwputten
richting de Openbare Bibliotheek van Amsterdam. En dan wordt hij, vlak voordat hij de
bibliotheek ingaat, tegen gehouden door een vrouw. Ik dacht bij mezelf: wat krijgen we
nou?
Hugo Borst: Mwah. Ik vond het allemaal toch een beetje obligaat. Zij vraagt of hij weet
of dit het postkantoor is. Hij zegt dat dit het niet is. En dan laat zij een briefje zien. Dat kun
je net maken op dit niveau, vind ik. En dan blijkt zij ook nog bang te zijn dat er een grijze
Renault zonder haar vertrekt. Sorry hoor, maar zoiets neem ik even serieus als de
Paastoespraken van de Paus.
Ronald Waterreus: Ik vind nu dat je die vrouw nu tekort doet, Hugo. En Molovich
ook! Hij vertelt toch maar mooi dat ze naar de Raadhuisstraat moet.
Hugo Borst: Had iemand jou wat gevraagd, Ronald?
Ronald Waterreus: Nee, maar ik…
Hugo Borst: Precies. En bovendien: volgens mij hoort ze het niet eens.
Jack van Gelder: Even later is hij ineens boven op de tweede verdieping. Dan begint
hij zijn zoektocht bij de Q. Logisch?
Joeri Mulder: Lijkt me wel.
Hugo Borst: Daar is inderdaad niks op aan te merken. Ook aardig dat hij, als hij het
boek niet kan vinden, bij de P en de R kijkt. De meeste mensen waren meteen naar de
computer gelopen. Wel zo verstandig natuurlijk, maar voor de neutrale toeschouwer was
het wel leuk.
Jack van Gelder: Dat verwacht je inderdaad niet. Dan gaat hij naar de computer om
zijn zoektocht op de digitale snelweg voort te zetten. En dan blijkt dat Stijloefeningen wel
degelijk aanwezig is. Jongens, ik zal het maar eerlijk zeggen: ik geloofde m’n ogen niet.
Ronald Waterreus: Ik wel. Ik geloof m’n ogen altijd.
Joeri Mulder: Zeer intelligent dat hij, euh, meteen naar een medewerker, euh… die
zoekt mee en blijkt het ook niet te euh… Dan begrijp je dat het niet zo makkelijk is als het
lijkt zeg maar.
Hugo Borst: Kom op nou! Dat was toch werkelijk te belachelijk voor woorden. Die
bibliothecaris zocht gewoon op precies dezelfde plek als Molovich. Echt, op dit niveau! Dat
is toch te knullig voor woorden?
Jack van Gelder: Dan raadt de bibliothecaris aan om een mail te sturen naar het
magazijn. Wat vonden we daar van?
Joeri Mulder: Terecht.
Hugo Borst: Terecht? Dat waardeloze advies? Kom op nou, zeg! Je had het toch
kunnen verwachten, dat antwoord van het magazijn? Dat Stijloefeningen gewoon op de
juiste plek lag? Dat ziet iedere ongewassen aap toch op kilometers afstand aankomen?
Ronald Waterreus: Voor mij was het een complete verrassing.
Hugo Borst: Dat zeg ik.
Jack van Gelder: En op het Bos en Lommerplein vindt Molovich dan toch nog een
paar babyschoentjes voor zijn zoon. Verdiend?
Joeri Mulder: Vind ik wel.
Ronald Watterreus: Zeer verdiend.
Hugo Borst: Ik gun het hem van harte, want het is een wereldgozer, maar verdiend?
Lijkt. Me. Niet.
Jack van Gelder: Bedankt jongens, en u bedankt voor het kijken.

Stijloefeningen (63) – Voetbalanalisten (2)
Posted on 2 mei 2011 by Molovich
Wilfred Genee: René, we beginnen zoals altijd met jou. Is je nog wat opgevallen?
René van der Gijp: Jaaa, wat kan ik zeggen? Ik heb genoten. Tenminste, van het
eerste half uur. Echt. Heb ik op het puntje van m’n stoel gezeten. Of niet dan, ja toch?
Hansie? Hè? Ik bedoel, hoe die gozer alleen al die bus uitstapt. Zo vanzelfsprekend. Alsof
het niks kost. En hoe hij dan die kinderwagen over dat plein rijdt. Dwars door dat
kloteweer heen. Hij laat iedereen staan. Dat is echt wereldklasse, of niet dan Hansie?
Hans Kraay Jr: Ben ik met je eens. Als je dit ziet, hoe Molovich over die plank loopt
richting de bibliotheek om, wat was het, Stijloefeningen van Queneau te…
Johan Derksen: Ik vond het drie keer niks. Ik bedoel, hoe hij die vrouw te woord
staat…
Hans Kraay Jr: Mag ik misschien uitpraten?
Johan Derksen: Alleen als je iets te zeggen hebt.
Hans Kraay Jr: Wat betekent dat nu weer?
Johan Derksen: Dat lijkt me niet zo ingewikkeld.
Hans Kraay Jr: Nou ja. Wat is dit nu? Ik wil gewoon wat zeggen en ik ben nog maar
net begonnen of jij begint er doorheen te tetteren dat je die vrouw niks vindt. Wilfred, zeg
er eens wat van.
Wilfred Genee: Ik zou niet durven.
Johan Derksen: Hij moet aan z’n carrière denken, Hans. Dat moet jou toch bekend
voorkomen.
Hans Kraay Jr: En wat betekent dat nu weer? Ik heb hier echt schoon genoeg van. Ik
hoef maar m’n bek open te trekken of die sigaren paffende hangsnor begint op me te
vitten. René, zeg jij er wat van.
René van der Gijp: Wat zal ik zeggen, Hansie. Je reageert wel een beetje op je teentjes
getrapt. Ik bedoel, we weten dat je tenen zo lang zijn dat je er hiervandaan de Toren van
Pisa mee kan beklimmen, maar dit…
Hans Kraay Jr: Begin jij nu ook al? Begin jij nu ook al?
René van der Gijp: Ik begin helemaal niks. Ik wil gewoon een beetje praten over dat
schitterende eerste half uur. Hoe hij die vrouw te woord staat die denkt dat ze voor het
postkantoor staat. Dat is gewoon van grote klasse.
Johan Derksen: Vond je dat echt? Het was toch ronduit knullig.
Hans Kraay Jr: Knullig? Die vrouw vraagt naar een postkantoor dat er al lang niet
meer staat, laat vervolgens een briefje zien en als Molovich haar het juiste adres geeft, rent
ze weg omdat ze bang is dat haar man of wie het ook was wegrijdt. Wat had jij gedaan?
Johan Derksen: Ik was gewoon doorgelopen. Had die vrouw genegeerd. Meteen naar
de tweede verdieping gegaan om er achter te komen dat het boek niet aanwezig was,
waarna ik meteen het pand zou hebben verlaten.
René van der Gijp: Ja maar, kom op nou Johan, je kunt het Molovich toch niet
kwalijk nemen dat ie het onderste uit de kan haalt. Hij was er nu toch. Dan is het toch niet
zo gek dat ie op de computer gaat kijken waar dat boekie precies staat. En als het boek er
volgens de computer is, dan is het toch ook niet zo gek dat ie het nog een keer probeert.
Samen met iemand die daar werkt nota bene, ik bedoel, ja, dat kun je ’m toch niet kwalijk
nemen? Zo is het toch?
Johan Derksen: Ik neem ’m ook niks kwalijk, ik zeg alleen dat ik al die moeite niet zou
hebben gedaan. Ik zou al veel eerder m’n conlusies hebben getrokken.
Hans Kraay Jr: O ja. De Grote Johan Derksen had het allemaal veel beter gedaan. Het
valt me nog mee dat je niet zegt dat jij eerst met de bibliotheek zou hebben gebeld om te
controleren of ze het boek hebben.
Johan Derksen: Dat zou ik inderdaad hebben gedaan en dan zou ik vervolgens naar
de bibliotheek zijn gegaan, want als je had opgelet, Hans, en als je dan het vermogen had
gehad om die schamele hersencellen van je in werking te zetten, dan had je begrepen dat
het boek volgens de bibliotheek gewoon aanwezig was.
Wilfred Genee: Precies. En in dat kader is het toch niet zo gek dat Molovich het nog
een keer probeert en ook nog, op aanraden van de medewerker, met het magazijn mailt in
de hoop het exemplaar alsnog te bemachtigen?
Johan Derksen: Nee, dat is niet gek. Maar het is wel verspilde moeite. Het antwoord
van het magazijn liet zich raden. Natuurlijk mailden die dat het boek gewoon op de juiste
plaats ligt. Want zo staat het in de computers. Molovich had op z’n ogen moeten
vertrouwen. Als er niks mis is met je ogen, moet je altijd op je ogen vertrouwen.
Wilfred Genee: Kijk eens aan, een wijze les. Was dat helemaal gratis, Johan?
Johan Derksen: Gratis en voor niks.
Wilfred Genee: Dat we dat nog mogen meemaken.
Johan Derksen: Begin jij nu ook al bijdehand te doen?
Wilfred Genee: Ik zou niet durven. Wat vinden we ervan dat Molovich vervolgens
terug gaat en dan op het Bos en Lommerplein babyschoentjes voor z’n zoontje vindt?
René?
René van der Gijp: Hè? Wat? Sorry, ik zat even ergens anders.
Hans Kraay Jr: Zat je weer aan een paar lekkere wijven te denken?
Johan Derksen: Niet iedereen heeft het geestelijk vermogen van een holbewoner,
Hans.
Hans Kraay Jr: Daar gaan we weer.
Johan Derksen: Zo vaak als mogelijk, Hans, zo vaak als mogelijk.

Stijloefeningen (64) – Leon de Winter
Posted on 3 mei 2011 by Molovich
De wind en de regen deden hun verwoestende werk toen ik, met voor mij in zijn
kinderwagen onze slapende zoon, onze lieve, dappere Moos, de bus uitstapte. De donkere
wolken die boven Amsterdam samenpakten, weerspiegelden de moeilijke tijd waarin onze
samenleving zich op dat moment in de tijd en ruimte bevond. Hoe anders is het nu ik dit
schrijf? Vanochtend is tot ons gekomen, het stralende nieuws dat Osama bin Laden, die
nare, akelige Osama bin Laden door dat geweldige Amerikaanse leger, die weergaloze
goede kracht, dwars door het hoofd is geschoten en gestopt is met ademen. Hoe futiel lijkt
mijn zoektocht van enige weken geleden, naar Stijloefeningen, van die Franse bloem, die o
zo zachtaardige, naïeve Raymond Queneau? En hoe futiel is nu de verachting die ik
destijds voelde, het gevoel in de steek gelaten te zijn, toen ik met mijn slapende zoon langs
de kille bouwputten van het ooit door mij geliefde Amsterdam wandelde op weg naar de
Openbare Bibliotheek, dat linkse bolwerk waar de subsidiekraan dag en nacht open staat?
Het doet er allemaal niet meer toe. Want dit is de dag dat de jacht van die lieve, dappere
Texaanse geweldenaar George W. Bush, na tien angstige jaren eindelijk ten einde is. De
zon breekt door. De wolken verdwijnen. Het Kwaad is niet meer. Hoe ver lijkt nu deze
dag? De wind speelde angstaanjagende tonen op het orgel en begeleidde de duistere gang
van een vrouw die mij, argeloze liefhebber van de kunsten, in haar web ving en vroeg,
terwijl haar zwarte krulhaar op haar hoofd kronkelde, of dit het postkantoor was. Had ik
hier met een moeselvrouw te maken die mij het IJ in wilde schuiven? Ik wist niet wat te
doen en antwoordde haar, naar waarheid (weer zo’n ingewikkeld begrip), dat het
postkantoor niet meer hier stond. En toen, achter haar, een grijze auto… In een flits wist ik
dat het goed mis was. De vrouw deed haar hand in haar binnenzak en ik – naïeve ik –
rende voor mijn heilige leven en dat van mijn slapende zoon. Wij ontkwamen. Toen leek
het dat jullie zouden winnen dichterbij dan ooit. Maar weet dat onze adem langer is, weet
dat wij het leven vereren zoals jullie de dood – en het leven, dat heeft de toekomst, zoals
nu gelukkig weer eens blijkt – o vreugde, o duizelingwekkende vreugde.
En het was met een vreemde mengeling van angst en opluchting dat ik bij de Q van
Queneau op zoek ging naar Stijloefeningen en deze niet vond. En dat ik het boek ook niet
vond bij de daarnaast gelegen letters. En dat ik toen, o vreemde vastberadendheid, in de
computer keek en daar zag dat Osama bin Laden wel degelijk aanwezig was. En ik vroeg
raad aan Pakistan om mee te zoeken. En de bibliothecaris hielp mee, maar vond niks.
Zodat ik weer met lege handen stond. En hij zei dat ik een mailtje naar het magazijn moest
sturen. Dat deed ik, o onnozele hals die ik ben, en een kwartier later ontving ik een mail
dat Stijloefeningen daar lag waar hij moest liggen. Een intense teleurstelling overspoelde
mijn toch al zware gemoed. En weer voelde ik mij in de steek gelaten door het land dat ik
ooit zo liefhad, door de stad die ik ooit zo beminde.
Een klein uur later stond ik op het Bos en Lommerplein. De lucht was geklaard, de zon
was gaan schijnen. Ik realiseerde het toen nog niet, maar nu weet ik dat het de hoop was
die er gloorde toen ik die babyschoentjes kocht.

Stijloefeningen (65) – Recept
Posted on 4 mei 2011 by Molovich
Dit gerecht is vrij eenvoudig te maken. Ideaal op een doordeweekse dag als je even niet
weet wat je met het leven aan moet. Als je wel weet wat je met het leven aan moet, is dit
gerecht ook heel lekker. Drinksuggestie: een krat bier.
Ingrediënten:
Hoofdingrediënten:
1 Max Molovich (ongeveer 77 kilogram)
1 zoon (liefst slapend in wagentje)
Duizenden boeken
1 computer
1 medewerker
2 mailtjes (naar en van magazijn)
Geen Stijloefeningen van Queneau
Babyschoentjes (toko Bos en Lommerplein)
Marinade
1 bus (lijn 21)
Miezerregen (2 dl)
Wind (5 el)
Bouwputten (drilboren en heipalen laten zitten)
1 Franse schone (zwart krullend haar)
1 Briefje
1 Grijze Renault 21
Voor de marinade:
Men neme bus 21 rond 12 uur in de middag en laat ’m stoppen op het stationsplein te
Amsterdam. Haal Max Molovich eruit, inclusief slapende zoon. Laat ’m flink doorstappen.
Voeg de miezerregen en de wind geleidelijk toe. Twee minuten op hoog vuur fruiten en
gooi dan de bouwputten (inclusief drilboren en heipalen) erin. Deksel erop en laat tien
minuten zachtjes sudderen.
Draai, vlak voordat Max Molovich de Openbare Bibliotheek in gaat, het vuur hoog en
voeg de Française toe die in het Engels met een Frans accent vraagt of dit het postkantoor
is. Goed blijven roeren. Doe, op het moment dat Max Molovich ontkennend antwoordt, de
achteruit rijdende Renault 21 er in z’n geheel in. Voeg vervolgens het briefje toe. Laat de
Fançaise wegrennen op het moment dat Max Molovich haar vertelt dat ze op de
Raadhuisstraat moet zijn en haal van het vuur af. Haal Max Molovich eruit en dep droog.
Gerecht:
Zet ondertussen de boeken op een middelhoog vuurtje. Voeg de gemarineerde Molovich
toe. Laat hem op een laag vuur tevergeefs naar Stijloefeningen van Raymond Queneau
zoeken in de buurt van de P, de Q en de R. Zet het vuur iets hoger en voeg een mespuntje
hoop toe middels de online catalogus waarop te zien is dat Stijloefeningen wel degelijk
aanwezig is. Voeg de medewerker toe die meekijkt en niks vindt. Voeg nogmaals vier
eetlepels hoop toe en laat de medewerker vertellen dat het magazijn nog een exemplaar
heeft. Stuur een mail en ontvang een mail terug waarin staat dat de Stijloefeningen al die
tijd op de juiste plek lag. Afblussen met een ferme scheut verontwaardiging (indien niet
aanwezig voldoet verbazing.)
Garneren met babyschoentjes van het Bos en Lommerplein. Lauwwarm opdienen.

Stijloefeningen (66) – Dialoog
Posted on 5 mei 2011 by Molovich
- Wat zoek je?
– Hoe bedoel je: wat zoek je?
– Nou gewoon, hoe ik het zeg: wat zoek je? Zo’n moeilijke vraag is dat toch niet?
– Hoe weet je dat ik wat zoek?
– Ik zie het aan je kop. Aan de manier waarop je die bus uitstapte en die kinderwagen
voortduwde. Door weer en wind. Vastberaden, maar toch vol twijfel.
– Tjonge, dat je dat er allemaal in leest. Nu ja, goed dan. Ik ben op zoek naar
Stijloefeningen van Raymond Queneau. Ben ik eigenlijk al weken naar op zoek. Heb jij
het?
– Nee, helaas. Probeer de bibliotheek.
– Waar dacht je dat ik naar op weg was?
– Ah. Excuus. Ik was even vergeten dat de bibliotheek tegenwoordig aan het IJ ligt. Wat
een chaos hier trouwens, hè. Het lijkt verdomme wel alsof hier een oorlog heeft gewoed.
– Je bedoelt al die bouwputten? Ja, je zou ze de kost moeten geven, dat gemeentebestuur
dat zo nodig alles overhoop moet halen om zijn of haar naam terug te zien op een
straatbordje.
– Wat wilde die vrouw? Ik dacht: ik hou me even afzijdig. Ze was niet Nederlands hè?
Dat hoorde ik nog wel.
– Nee, ze was Frans. En ze wilde weten of dit het postkantoor was.
– Dat is het niet.
– Nee, dat weet m’n reet ook wel.
– Nou nou, dat is nog geen reden om grof te worden.
– Dat maak ik zelf wel uit.
– Toe maar. Agressief hoor. In mijn tijd waren we…
– ‘In mijn tijd, in mijn tijd…’ Dat is ook mijn tijd, meneertje. Want jij bent mij. Ik ben hier
dit stompzinnige dialoogje in mezelf aan het voeren. Een dialogue intérieur, heet dat
volgens mij.
– Was dat echt nodig?
– Was wat echt nodig?
– Dat weet je best, want jij bent mij.
– Dat stukje ‘zelfbewustheid’ van deze tekst, bedoel je? Dat ik verraad dat jij en ik één en
dezelfde zijn?
– Ja, natuurlijk bedoelde ik dat. Jij bent toch mij, je weet toch precies wat ik wil zeggen?
– Pas als ik het opschrijf. Daarvoor denk ik het zo’n beetje, maar is het nog niet concreet.
Zo’n dialoog als deze is er om gedachten concreet te maken. Je bent als het ware je eigen
Socrates.
– Ontzettende zak was dat, volgens mij.
– Volgens mij ook.
– Da’s logisch. Want jij en ik…
– Heeft dit nu nog zin?
– Wat?
– Deze so called dialoog.
– Ik begrijp wat je bedoelt. We moeten nog door het een en ander heen. Ik stuur de vrouw
naar de Raadhuisstraat, de vrouw hoort mij niet want rent weg naar een achteruit rijdende
Renault. Et cetera.
– Dan ben je binnen. Zoek je naar Stijloefeningen. Vind je die niet. Kijk je op de computer.
Daar staat dat het gewoon aanwezig is. Loop je naar de medewerker. Die zoekt mee. Vindt
ook niets. Zegt dat je het magazijn moet mailen. Dat doe je. Je wacht een kwartiertje. Je
krijgt een mail terug waarin staat dat het boek gewoon op de juiste plek ligt.
– Waar ik net ik-weet-niet-hoe-lang heb lopen zoeken.
– Precies. En dan ga je, vlak voordat je thuis bent, bij een babywinkel naar binnen en dan
vind je de perfecte babyschoentjes voor je zoon.
– Nou ja, perfecte… perfecte… Het zijn prima babyschoentjes, daar niet van…
– Je moet toch een beetje overdrijven? Het moet wel leuk blijven.

Stijloefeningen (67) – Jules Deelder
Posted on 6 mei 2011 by Molovich
Kijk… daaro dan… aan de overkant… wat daar uit dat bussie komp stappe? Zie je da, da
ongewasse baardkonijn achter da gifgroene babykarretje? Max Molovich… ja hoor, het is
’m… met z’n graftakkesmoelwerk… onmiskenbaar… looptlekker de pleurisintellectueel uit
te hange… op zoek naar Stijloefeningen, van dat Franse brilapie Raymundo Queneau. Kijk
’m dan lope joh, die Molofiets, alsof de duivel um op de hiele zit, over dat winderige
pokkestationsplein van dat pleurisamsterdam… Blij da’k daar nie loop zeg…
godsallemachtug, moet je kijke joh, wat een tyfuszooi, moet je zien, al die bouwputten…
Amsterdam is één grote gapende wond die aan de rande begin te ettere… het pus
loopturuit… Toen Rotterdam was platgebombardeerd lag het er een stuk mooier bij durf ik
hiero te beweren en anders mag ik ter plekke dood neer valle.
En daaro? Wat komp daaro nou weer aan waggele als een gemankeerde eend die d’r
kindere zojuist onder een auto heb zien verdwijne? Met d’r froufroukrulletjes… en die
zinksnijder van d’r? Als de zon schijnt, kun je daaronder een hele Mexicaanse familie in de
schaduw late slape. Hebbu geen sombrero meer nodig. Godsalmekrake, krijg ie daaro effe
de pleuris van van dat wijf? Waar of dat het postkantoor is? Ja, niet hier, stomme zeug met
je plaat voor je harses en je stront in je oge… Staat in koeieletters BIBLIOTHEEK op die
gevel te leze. Ken me nie verrotte da je Frans ben. En wat doet die Molovich, die slappe zak
met die bak stro onder z’n kin? Looptie aan d’r voorbij, zoals ut een echte man betaamp?
Nee, natuurlijk niet, je ken er je kapotte klokkie op gelijk zette, hij antwoordt beleef terug,
want o, meneer zou es iemand voor de tere scheentjes trappe. Behaagzieke toekan die het
is. Nee, alsof dit zin heb. Moet je zien joh, terwijl Onze Immer Bereidwillige Hulpverlenert
Met Z’n Geitenwollensokkensandalen haar uitleg dat ze op de Raadhuisstraat weze moet,
rent ze als de eerste de beste natgeregende pleurispoedel achter een Renault 21 aan. Daar
kun je op wachte natuurlijk. Die Fransen, zo betrouwbaar als een Oost-Europees
broodrooster uit negentiendrieëntaggetig.
En daar weze we dan hoor, in da Pleuriswalhalla der Boeken. Bij de Q van Qutquneau.
Maar wat denk je? In geen velde noch wege te bekenne dat Tyfusstijloefeningen. En wat
doe je dan als verstandig mens zijnde, dan pleur je de hort op. Zo niet Molovich, die gaat
daar effe als de achterlijke randmongool die hij is, eerst nog uitgebreid bij de zogehete
belendende letters naar het boekie zoeke en daarna op de computert. En wat ziet onze
Sherlock Holmes dan? Het boek is er dus wel. Ja, heus! Kijk ‘m eens glundere! Met z’n
pimpelpaarse alcoholistegok! Daar ken je een complete Spaanse zilvervloot mee op de
klippe doen lope, met die glunderende gok van um. Zie um daaro eens stappe naar die
Perzische boekenautist die daar achter z’n computertje zit alsof die tent van hem is. Die
laat wel es effe zien hoe dat moet, boekies zoeke. Maar niks hoor. Dat boekie schittert door
afwezigheid als de zon in de nach. Moet ie effe een mailtje naar het magazijn sture, zeg die
Oosterse verrassing. Ja dank je de koekoek. Alsof dat ook maar ene pleurismoer uitmaak.
Alsof die bleke kelderleptosomen van het magazijn wel een exemplaar hebbe. Maar wat
denk je dat die uit z’n bek meurende garnaal van een Molofiets doet? Die stuurt een
mailtje. Ken je weer op wachte natuurlijk. Kwartiertje de vochtplekken in het plafon telln.
Mailtje terug. Wat denk je? Volgens de hoge heren van het boekenmagazijn leg dat hele
Cholerastijloefeningen gewoon waar het hoor te leggen. Op de tweede etazie dus. Waar die
doorgekookte kweepeer al de godganse dag aan het zoeke is totdat ie een ons weeg.
En kijk dan, daaro, op het Bos en Lommerplein, je wil er toch niet dood gevonden
worden? Koop die zaadstraal babyschoentjes voor dat zoontje van ‘m. Hij heb een goed
hart hoor. Het moes alleen gekook op zu rug hange, laag genoeg da de honde erbij kenne.

Stijloefeningen (68) – Neerslachtig
Posted on 9 mei 2011 by Molovich
Ach en wee, ik stap de bus uit. Mijn zoon – in wat voor wereld heb ik die jongen neergezet
– ligt vredig in zijn wagentje te slapen, vrij van kwade gedachten. Het regent en waait en
dat is maar goed ook. Beter weer zou ongepast zijn. Het is druk op het stationsplein, de
mensen kijken naar de grond. Waar moet je ook anders naar kijken? Amsterdam is één
grote, modderige bouwput hier. Ze zijn bezig met de Noord-Zuidlijn die er nooit zal
komen, ze zijn bezig met het bouwen van kantoorgebouwen waarin niemand ooit zal
werken, een paar opportunistische dwazen daar gelaten. Over duizend jaar is alles weg. Ik
ben op zoek naar Stijloefeningen van Raymond Queneau – je moet toch wat. Ik ben er al
een paar weken naar op zoek. En terwijl ik de treurende heipalen hoor en en de droeve
drilboren mijn huilende hart doen resoneren, begrijp ik ineens niet waarom ik deze
zoektocht onderneem. Over duizend jaar is niemand er meer die ik ken. Zelfs de
allergrootsten van deze tijd, zullen niet meer dan een voetnootje zijn in obscure studies die
door niemand worden gelezen. Raymond Queneau? Nooit van gehoord. De loopplank
richtin de Openbare Bibliotheek kraakt klagend.
Een vrouw komt op mij af. Haar natgeregende zwarte haar plakt tegen haar wangen.
Uitgelopen mascara. Is het de regen, of een peilloos verdriet waaraan zij niet zo lang
hiervoor heeft toegegeven? Ze vraagt aan me, in een Engels met heimwee naar Frankrijk,
of dit het postkantoor is. Nee, mevrouw, het postkantoor stond hier wel ooit, maar zoals u
ongetwijfeld weet: alles moet weg. Dat heet vooruitgang. Haar bibberende handen halen
een papiertje uit haar binnenzak. Haar droeve ogen kijken mij verontschuldigend aan, als
haar aandacht ineens wordt getrokken door een donkergrijze Renault achter haar. De
Renault rijdt achteruit rijdend weg en ik lees twee adressen op het papiertje. Een daarvan
is de Raadhuisstraat en ik vertel de vrouw dat ze daar moet zijn. Maar terwijl ik het vertel
rent ze weg. Dat gebeurt me overigens wel vaker, niet iets om uw medeleven van zolder
voor te halen.
Als ik bij Queneau begin te zoeken, blijken er een hoop van zijn boeken aanwezig te zijn,
maar net Stijloefeningen niet. Dat was te verwachten. Voor de vorm kijk ik nog even bij de
P en de R. Maar ook daar is niks te zien. Al die boeken, waarvoor zijn ze geschreven? Wat
is het nut? Ze staan daar maar te staan. Al die letters, al die hersenspinsels, de meeste
totaal oninteressant. En het is nog maar het begin. Ik ga achter een computer zitten en
zoek in het online archief. Stijloefeningen blijkt dus wel aanwezig te zijn. Maar wat doet
het er toe? Ik sleep mezelf naar een medewerker. Zware wenkbrauwen wijzen naar
beneden. Zijn schamele haar is naar één kant gekamd om zijn kaalheid te verbergen. Hij
kijkt me aan vanachter zijn bril als een oude, slechtziende hond die niet zeker weet of hij
de persoon die voor hem staat kan vertrouwen. Ik vertel hem mijn bevindingen. Zonder
iets te zeggen loopt de man voor me uit, gebogen schouders, hij hinkt een beetje met z’n
rechterbeen. Hij zoekt, zwijgend, en vindt niks. De medewerker vertelt, nauwelijks
hoorbaar, dat het magazijn waarschijnlijk nog een exemplaar heeft. Ik stuur een mailtje en
krijg vijftien droeve minuten later het nieuws dat Stijloefeningen op de plek ligt waar ik al
die tijd heb lopen zoeken. Het was te verwachten.
Op het Bos en Lommerplein koop ik babyschoentjes voor m’n zoon. Een troost wil ik het
niet noemen, maar het is iets.

Stijloefeningen (69) – Lange Frans
Posted on 10 mei 2011 by Molovich
Uh, uh, dit is Lange Frans, uh, uh
Daar gaan we dan… Drop die beat.
(De beat wordt gedropt, Lange Frans gaat er vol in:)
Het is dinsdagochtend, zoveel februari
Ik stap uit de bus, zonder veel bombarie
Voor me slaapt mijn zoon, in z’n kinderwagen
Voor hem zing ik dit lied, zonder koek van Larie
Het regent, het miezert, het waait dat het een aard heeft
De mensen in zichzelf gekeerd, kijk hoe ik er langs zweef
Het is een grote, een grote, een grote gore bende,
Vind je ’t gek dat mensen klagen om deze bak ellende
Eén gore grote bouwput, dit is de woede die er leeft
Refrein (gezongen door een vrouw)
Dit is Lange Frans
(Dat is mijn naam)
Hij is op zoek naar Stijl-oe-fe-ningen
(yo yo)
Van Raymond Queneau
(Ahuh ahuh, Koning van de Letteren
Ik zal ze laten knetteren)
O ja, ohohooo
Voor ik in de bieb kom, houdt een vrouw mij tegen
Wat is er wat zij wil, in de stromende regen?
Ze vraagt mij: is dit wellicht het postkantoor
Ik probeer m’n antwoord te wikken en te wegen
Nee, zeg ik, het postkantoor zit hier niet meer
En precies op dat moment, is het dat het tij keert
Achter haar rijdt een auto pijlsnel van ons weg
Precies op het moment dat ik het antwoord aan haar zeg
Je kunt dus nu het beste naar de Raadhuisstraatje gaan
Maar ze hoort het niet, ze rent bij mij vandaan
Refrein (gezongen door een vrouw)
Dit is Lange Frans
(Dat is mijn naam)
Hij is op zoek naar Stijl-oe-fe-ningen
(yo yo)
Van Raymond Queneau
(Ahuh ahuh, Koning van de Letteren
Ik zal ze laten knetteren)
Ohohooooo
Binnen zoek ik bij de Q, het Quutje van Queneau
Ik dacht toen ik begon, dat boekie heb ik zo
Maar dat valt dus tegen, want hoe ik zoek en zoek
Ik vind een hele hoop, maar net nu niet dit boek
Dus zoek ik snel online
En hey, dat doet even pijn
Volgens de computer is ie wel aanwezig
Ik zoek iemand op, zijn wangen zijn wat vlezig
Hij zoekt met me mee, maar vindt ook niet het bewuste boek
Mail anders naar het magazijn, is het simpele verzoek
Ik mail. En wacht op antwoord als Van Dale
Volgens het mailtje dat ik krijg, is me dat even balen
Ligt het boek waar het moet zijn
Ja, ik kan wel zeggen, dat doet echt wel pijn…
Refrein (gezongen door een vrouw)
Dit is Lange Frans
(Dat is mijn naam)
Hij is op zoek naar Stijl-oe-fe-ningen
(yo yo)
Van Raymond Queneau
(Ahuh ahuh, maar het boek is zoek)
Dan vindt hij op het plein
(Aha, op het plein)
Het plein van Bos en Lommer
(Ver van Diemen Zuid)
Echte babyschoentjes
(Ahuh, ahuh, voor mijn zoon)
O ja, echte babyschoentjes
Hij was op zoek naar Stijl-oe-fe-ningen
Maar vindt dus babyschoentjes
Ahuh. Dit is het land van Lange Frans
Ik zoek een boek, wie geeft mij een kans?

Stijloefeningen (70) – Oud testament
Posted on 11 mei 2011 by Molovich
1. En het was in de dagen van Farao Rutte dat de HEER der heerscharen tot Max had
gesproken en hem verzocht had op zoek te gaan naar De Negenennegentig
Oefeninscripties van de Profeet Queneau; en als beloning zal zijn nageslacht zeer talrijk
zijn.
2. En Max had gezocht, maar de inscripties had hij niet gevonden en het was zo gekomen
dat hij bij de vallei der aankomst uit de karavaan was gestapt met op zijn rug zijn zoon, die
slapende was.
3. En de mensen liepen af en aan, elkaar niet aankijkende; en het regende en de wind
waaide over de vlakte.
4. En voor hem strekte zich uit een kale negorij met diepe putten, geslagen door de slaven
van stamhoofden wier bouwwoede ontembaar was.
5. Maar hij verzaakte niet en hij trotseerde de kou.
6. En de HEERE sprak tot Max, zeggende: Weldra zet ik op uw pad een vrouw van losse
zeden, die niet van hier is en haar hoofd onbedekt laat.
7. En de HEERE zei: Zij zal het haar in golvende zwarte banen dragen en zij zal vragen of
hier de tent van de bodes opgeslagen is.
8. En voor de Grot met de Inscripties kwam tot Max een vrouw die niet van hier was, met
onbedekt haar dat in golvende banen over haar schouders viel, precies zoals de HEERE
had voorspeld.
9. En Max bad tot de HEERE: Sla mijn ogen met blindheid en maak mijn hart koud, maar
laat mij de verleidingen van deze vrouw weerstaan.
10. En de vrouw vroeg of hier de tent van de Bodes opgeslagen was; en Max zeide tot haar
dat de tent van de Bodes hier niet opgeslagen was, maar zij keek achter zich naar een man
die op een kameel vluchtte; en zij keek om en veranderde in een zoutpilaar.
11. In de Grot met de Inscripties zocht Max naar De Negenennegentig Oefeninscripties van
de profeet Queneau, maar God vertroebelde zijn zicht, zodat het hem niet lukte om er ook
maar één te vinden.
12. En de HEERE verscheen aan Max, zeggende: De Negenennegentig Oefeningscripties
van de profeet Queneau zijn wel aanwezig; vind ze, wees vruchtbaar en wordt talrijk.
13. En Max besloot de hulp in te roepen van een der jongelingen die de Grot met de
Inscripties bewaakte; en de jongeling zocht mee, maar God vertroebelde zijn zicht en hij
vond niks.
14. En Max sprak tot God, hij zeide: De Negenennegentig Oefeninscripties zijn
onvindbaar; maar God sprak tot Max, zeggende: De Negenennegentig Oefeninscripties van
de Profeet Queneau zijn wel aanwezig, precies op de plek waar gij al die tijd hebt gezocht.
15. En Max sprak tot God, zeggende: Bekijk het maar; want als ik ga kijken, vertroebelt U
mijn zicht en vind ik niets; bovendien heb ik reeds een zoon en is een tweede kind op
komst, dus ben ik vruchtbaar en voorlopig talrijk genoeg.
16. Nabij de oase van het Bos en de Lommer, waar Max zijn tent had opgeslagen, kocht hij
bij een marktkoopman, voor twee geiten en vijf dadels schoeisel voor zijn zoon.

Stijloefeningen (71) – Vrijdag de 13e
Posted on 13 mei 2011 by Molovich
Bij het uitstappen van de bus waait mijn jas open, precies op het moment dat de
buschauffeur de deuren sluit. Terwijl ik de kinderwagen waarin mijn zoon ligt te krijsen
vasthoudt, ren ik mee met de bus en schreeuw ik naar de buschauffeur dat hij moet
stoppen. Maar hij hoort me niet, de bus draait de bocht om en ik scheur uit mijn jas. Met
een halve jas trotseer ik een venijnig windje en een gemene miezerregen. De mensen
kijken naar beneden, kop in de kraag. Ik kijk fier vooruit, meen te ruiken dat mijn zoon
heeft gepoept, kom met mijn schoen in de tramrails vast te zitten en verzwik mijn
rechtervoet. Ik strompel door. Op naar de Openbare Bibliotheek om Stijloefeningen van
Raymond Queneau te lenen. Ben ik al een week of wat naar op zoek, maar het is nergens te
vinden. Wat een chaos is het hier trouwens rond Centraal Station! Overal modderige
bouwputten. Een windvlaag tilt mijn hoed op en brengt ’m naar beneden waar hij in het
natte cement van een fundering blijft liggen.
Voor de bibliotheek glij ik uit over een bananenschil en val midden in een modderige
regenplas. Mijn zoon jankt nog steeds, zij het niet meer zo hard. Ik lig oog en oog met twee
afgetrapte schoenen van het merk Paladium. Mijn blik gaat omhoog via twee benen, een
beige regenjas naar het hoofd van een vrouw met woeste zwarte krullen. Ze vraagt in het
Engels met een Frans accent of dit het postkantoor is. Lang geleden stond hier inderdaad
een postkantoor. Ik sta op, klop zo goed en zo kwaad als het gaat de modder van mijn
kleren en vertel de vrouw dat ze aan het verkeerde adres is. Uit een vilten schoudertas met
een beeltenis van Le Chat Noir haalt ze een briefje. Als ik het briefje wil pakken neemt de
wind het mee. De vrouw en ik, we volgen het briefje. De blik van de vrouw blijft hangen bij
een oude Renault 21 met een Frans nummerbord die achteruit rijdend van ons weg rijdt en
een knalpot verliest. Ze kijkt me verontschuldigend aan. Ik zeg dat ze het beste naar de
Raadhuisstraat kan gaan. Ik weet niet of ze me hoort, want ze rent weg achter de auto aan,
die nu ook een voorbumper verliest.
Binnen zoek ik bij de Q van Queneau. Mijn zoon heeft zijn gebruikelijke volume weer
gevonden en jankt de hele bibliotheek bij elkaar. Ik probeer het te negeren. Er zijn een
hoop van z’n titels aanwezig, maar net Stijloefeningen niet. Zul je altijd zien. Ik kijk voor
de vorm nog even bij de R en de P, in de hoop dat iemand ’m per ongeluk daar heeft
neergezet, maar niks. Ik ga naar de computer. Het netwerk ligt eruit. Een kleine tien
minuten later doet het netwerk het weer. Volgens de online catalogus van de Openbare
Bibliotheek is Stijloefeningen wel degelijk aanwezig. En ligt het op de daartoe bestemde
plek. Met deze informatie ga ik naar een medewerker. Bij het opstaan blijft de naad van
mijn spijkerbroek achter een loszittende schroef van de computertafel hangen, met als
gevolg dat ik nu ook uit mijn broek scheur. Met een halve jas en een halve broek vertel ik
de medewerker mijn bevindingen. Hij wil wel mee zoeken en loopt via de tenen van mijn
reeds verzwikte rechtervoet naar de Q van Queneau. Uiteraard vindt hij ook niks. Hij zegt
dat ik een mailtje moet sturen naar het magazijn, die hebben nog wel een exemplaar. Ik
wil naar de computers lopen, draai me om, knal met m’n kop tegen een boekenkast en
krijg het complete oeuvre van Harry Mulisch, inclusief vier exemplaren van De
Ontdekking van de Hemel, op m’n kop. Heel even lacht mijn zoon en dan gaat ie weer
verder met huilen. Ik stuur een mail, moet een half uur wachten omdat het netwerk er
weer uit ligt en krijg dan een mail terug waarin staat dat Stijloefeningen van Qeuneau
gewoon op de daartoe bestemde plek ligt. Waar ik dus al een halve dag sta te kijken.
In een babywinkel op het Bos en Lommerplein koopt een vrouw de laatste schoentjes die
ik voor mijn zoon wilde kopen. Bij het naar buiten gaan glij ik uit over een hondendrol.
Mijn zoon is stil, volgens mij slaapt ie.

Stijloefeningen (72) – Western
Posted on 23 mei 2011 by Molovich
Een stofwolk ontneemt het zicht op de wegrijdende postkoets, die mij net heeft afgezet
voor het station van dit door god verlaten prairydorp. Een tumbleweed tuimelt over het
zanderige plein. Het bord van de verlaten saloon piept in de wind die me voortjaagt naar
de Public Library. Het geluid van een lucifer die wordt afgestreken. Knetterend tabak. Van
onder hoeden word ik gadegeslagen. Als blikken konden doden had ik nu een kogel of tien
in m’n donder gehad. Ik ben op zoek naar een exemplaar van Stijloefeningen van Ray ‘Mad
Dog’ McQuno. Ik zoek het al een week of wat, zonder succes. Mijn tocht zet zich voort over
een loopplank met aan weerszijden de baringsweeën van een stad in wording. Wat men
hier wil, het is me een raadsel.
Voor de Public Library. In de verte hinnikt een paard. In een hoek speelt een man
mondharmonica. Ik klop het stof van mijn hoed, maar vlak voordat ik naar binnen ga,
houdt een dame me staande. Haar hoepeljurk stuwt een lelieblanke boezem omhoog.
Gitzwart haar, hoog opgestoken, een enkele krul accentueert haar porceleinblanke
gezichtje. Ik hoor engelengezang als zij met een Frans accent vraagt of dit het postkantoor
is. Once upon a time stond hier inderdaad een postkantoor. Ze haalt een vergeelde
briefkaart uit haar reistas. Achter haar probeert een man weg te komen op zijn paard. Het
gaat wat moeizaam omdat hij zijn paard om onduidelijke redenen achteruit laat lopen. De
vrouw kijkt om terwijl ik haar uitleg dat het postkantoor inmiddels elders te vinden is. Ze
glimlacht naar me. Verontschuldigend. Lang gerekte mondharmonicatonen begeleiden het
wegrennen van de vrouw.
Binnen in de Library. De hoedrand van een sombrero vibreert zachtjes door het gesnurk
van de eronder slapende Mexicaan. Een man snijdt een punt aan een stuk hout. Ik zoek bij
de M van McQuno. Er zijn aardig wat boeken van ’m aanwezig, maar Stijloefeningen
ontbreekt. Damn. Ik ga naar de kaartenbak. Volgens de kaartenbak is het boek wel degelijk
daar waar het moet liggen. Ik vraag aan een cowboy die hier werkt of hij begrijpt hoe het
zit. De bastaard zoekt mee, maar vindt niks. Hij raadt me aan om een telegram naar het
Magazijn te sturen. Die hebben waarschijnlijk nog wel een exemplaar liggen.
Vijftien dagen later krijg ik een telegram terug. Ik citeer het in z’n geheel:
‘Stijloefeningen is aanwezig. Stop. Op de tweede verdieping van de Public Library. Stop.
Einde bericht. Stop.’ Ik knal de gringo die mij deze ‘driesterrentip’ gaf overhoop, steel het
eerste het beste paard dat ik zie en ren weg op het ritme van de wind de horizon tegemoet.
Ik ben nog ver, zeer ver weg van huis, als ik bij een Chinees op een klein pleintje met een
enkele boom in het midden cowboylaarsjes voor mijn zoon koop. In de verte huilt een
coyote.

Stijloefeningen (73) – Stoned
Posted on 24 mei 2011 by Molovich
Zodra ik de bus uitstap steek ik een dikke vette joint op. De derde van de dag al. Ik neem
een lange haal, inhaleer diep, houd de rook een tijdje binnen en blaas dan, de lippen
gerond, het hoofd een beetje in de nek, een enorme stoomkegel de atmosfeer in. Het
miezert een beetje en het waait stevig, weet je. Ik wil niet dat m’n joint nat wordt dus druk
ik de gloeiende kop voorzichtig uit op mijn aansteker en stop ’m in m’n binnenzak. Ik duw
mijn zoon voort die ligt te maffen in z’n kinderwagen. Z’n favoriete bezigheid. Maffen. Die
van mij ook trouwens. Ik had nu in m’n nest kunnen liggen als ik mijzelf niet de bizarre
taak had gesteld om Stijloefeningen van Raymond Queneau te bemachtigen. In dat boek
vertelt die Franse steunkous negenennegentig keer hetzelfde verhaal. Je gaat mij niet wijs
maken dat die gast niet knetterstoned aan een waterpijp lurkte toen ie dat idee bedacht. Te
waus gewoon. Wat een hoop mensen trouwens hier op het stationsplein! Te bizar! En
niemand kijkt elkaar aan. Alsof ze allemaal op een andere planeet leven. Misschien leven
ze ook allemaal op een andere planeet. Misschien is iedereen z’n eigen planeet. Dat zou
zomaar kunnen. Wauw! Te gek idee. Brainwave! Iedereen is z’n eigen planeet en alle
planeten draaien om elkaar heen en trekken elkaar aan en stoten elkaar af. Dat verklaart
alles! Waar ben ik nu ineens? Bizar! De mensen zijn weg. Ik loop over een plank en naast
me enorme diepe putten. Geluiden van drilboren en heipalen. Een groep Japanners moet
er langs. Ik durf niet van de plank af en vrees het ergste. Ze hebben allemaal zo’n blauwe,
driehoekige doos waarin het Van Gogh Museum z’n posters verpakt. Ze zullen allemaal wel
die zonnebloem of dat slaapkamertje van Van Gogh hebben gekocht. Hoeveel Japanse
toeristen zullen die zonnebloem of dat slaapkamertje wel niet op hun wc hebben hangen,
of waar hangen Japanners hun posters op? Fucking bizar. Als Van Gogh dat had geweten,
groeide z’n oor spontaan weer aan. En ineens sta ik voor de Openbare Bibliotheek. Te
bizar. Wat een gigagebouw. Ik haal de joint uit m’n binnenzak en neem een stevige haal.
Terwijl ik de rook een tijdje vasthoud, word ik aangetikt door een dame met dik,
moddervet, pikzwart haar dat als een nest palingen op haar hoofd kronkelt. Ze praat in het
Engels met een Frans accent. Te bizar gewoon. Of dit het postkantoor is vraagt ze. Wauw!
Wat een vraag. Hier stond het postkantoor wel, ooit, lang geleden. Ze zit dus goed, maar
toch zit ze fout, want inmiddels is dit het postkantoor niet meer. Te bizar. Ik blaas de
rookkegel via m’n linkermondhoek weg van haar gezicht en bied tegelijkertijd m’n joint
aan (ik mag dan wel zo stoned zijn als een blok beton, ik blijf een beleefde jongen). Ze slaat
de joint glimlachend af. Wat een glimlach! Te zoet gewoon. ‘You know,’ zeg ik tegen haar,
‘this ain’t the library anymore, you know. But it was once. It’s freaking me out, you
know.’ Ik wil een heel verhaal tegen haar houden over de aard van de dingen en wat iets is
als het niet meer is wat het ooit was… maar er lijkt iets tussen gekomen, want ze kijkt naar
achteren. Ik kijk met haar mee, neem een jointje van m’n trek en zie een oude Renault 21,
zo eentje waarin MC Solaar altijd reed in z’n clippies die ze midden in de nacht op MTV
wel eens uitzonden, toen MTV nog muziekclippies uitzond. Dan zat ik hele nachten lang te
smoken en te wachten tot dat ene ultieme clippie dat maar niet kwam. En aan het eind van
elk clippie zei je tegen jezelf: nog eentje en dan keek je nog een clippie en nog een en nog
een totdat de vogeltjes begonnen te fluiten en dan rookte je nog een joint en dan zweefde je
zo stoned als een garnalenkroketje naar je bedje toe om in een droomloze slaap weg te
zinken. De vrouw rent inmiddels de Renault 21 achterna, die trouwens achteruit aan het
wegrijden is. Te bizar. Ik moet denken aan de achteruitrijraces van vroeger. Met die
Daffies die even hard achteruit als vooruit gingen. En dan met geinig commentaar van
André van Duin. Jammer dat ik toen te jong was om de hele dag stoned te zijn, anders was
dat uitstekend voer voor gigalachkicks geweest, daar kun je vergif op innemen. Te bizar. Ik
weet niet hoe, maar ik sta op de tweede verdieping van de bibliotheek. Waarom was ik hier
ook alweer? Voor een boek waarschijnlijk. Haha. Maar welk boek? Godverdegodver. Ik ook
met m’n stonede harses. Ik draai een rondje rond m’n as. M’n zoon ligt nog steeds in z’n
wagen te maffen, de mafkees. Haha. Maffende mafkees. Zou dat daar vandaan komen?
Bizar. Maf. Kees. Mafkees. Ik krijg spontaan een lachkick. Ik lag me ziek. In me eentje lig
ik hier op de grond, krom van het lachen. Te maf gewoon. Maf is natuurlijk ook gek. Te
gek. Te maf. Queneau was ook een mafkees. Of een mafquees. Of een mafqeuneau. Te maf.
Te Kees. Te Queneau. Ik was op zoek naar Stijloefeningen van die mafkees van een
Raymond Queneau. De cavalerie geeft nooit op! Ik loop naar de Q en als ik bij de Q ben
aangekomen weet ik heel even weer niet waarom ik hier sta, maar al snel schiet het me te
binnen en begin ik te zoeken. En te zweten. Ik zweet ineens als een otter. Man, wat is het
warm hier. Mijn blik gaat langs de ruggen van de boeken. Eigenaardige letter, de Q.
Waarom bestaat de Q eigenlijk? Al die Q’s. Quinn, Quintreau. Quaglia. Quest. Het duizelt
me. Het koudzweet breekt me uit. Die namen, ze bestaan helemaal niet. Verzonnen door
een kwade genius om mij in het qoudzweet te laten baden. Een bezwering. Ze willen me
qapot hebben. Al die andere planeten, ze willen me qapot. Wie de fuqk was die Queneau?
Welke gestoorde idioot gaat 99 keer hetzelfde verhaal vertellen? In welk melkwegstelsel
draai je dan rondjes? Ik kijk naar de boeken van Queneau. Stijloefeningen is niet
aanwezig. Logisch. Ik zoek het op via de online qatalogus. Stijloefeningen is wel aanwezig.
Logisch. Ik vraag het aan een medewerker die me aankijkt met ogen alsof hij de dood zelve
is. Hij is waarschijnlijk de dood zelve. Ik weet het zeker. Ik heb net aan de Dood gevraagd
of hij met me mee wil zoeken. De Dood zoekt mee, maar kan het boek ook niet vinden.
Logisch. Het boek bestaat niet. De Dood zegt dat ik een mail naar het magazijn moet
sturen. Die hebben nog wel een exemplaar. Als de Dood je iets opdraagt, dan weiger je
niet. Ik stuur een mail naar het magazijn en krijg vijftien liter koudzweet later een mail
terug waarin staat dat Stijloefeningen van Raymond Queneau gewoon aanwezig is en op de
daartoe bestemde plek staat. Logisch. Ik moet hier weg. Ik moet hier nu weg! Ik ga weg.
Op het Bos en Lommerplein bij mijn huisdealer koop ik een gram Babyschoentjes, een
milde maroc waarvan ik ter plekke een sticky rol. Reeds bij de eerste haal voel ik hoe mijn
kolkende bloed tot bedaren komt. Ik ben weer thuis. M’n zoon slaapt nog steeds.

Stijloefeningen (74) – Bejaard
Posted on 25 mei 2011 by Molovich
De chauffeur kijkt verveeld maar vooral ook licht geïrriteerd via zijn achteruitkijkspiegel
toe hoe ik samen met mijn kleinzoon, die in zijn kinderwagen ligt te slapen, bus 21 uitstap.
Waar die lichte irritatie vandaan komt weet ik niet, want dit is de eindhalte, de goede man
hoeft de komende twintig minuten nergens naartoe. Het zal de macht der gewoonte wel
zijn. De meeste mensen houden niet van oude mensen, het herinnert ze aan de dood en de
vergankelijkheid. Men verkiest ergernis boven mededogen. Het kraakbeen in m’n knieën
knispert, mijn armen beven onder het gewicht van de kinderwagen. Ik sta op het
stationsplein en geef mijn oude benen de opdracht richting de Openbare Bibliotheek te
lopen alwaar ik Stijloefeningen van Raymond Queneau hoop te kunnen bemachtigen. Een
flinke wind en een daardoor venijnig miezerregentje teisteren mijn knokige vingers en
mijn gerimpelde voorhoofd. Aan alle kanten word ik voorbij gesjeesd door jongelui, druk
bezig met zichzelf en naar harde dansmuziek op hun walkphones of iMans of hoe heten die
dingen luisterend. Wat een rotzooi is het hier trouwens. Dankzij de Noord-Zuidlijn
waarschijnlijk. Ik zal wel niet meer meemaken dat die ooit af komt. En toch word ik geacht
over een modderige plank te lopen met aan weerszijden troosteloze bouwputten. Dat
noemen ze dan vooruitgang.
Terwijl ik op zoek ben naar een mogelijkheid om de Openbare Bibliotheek te betreden,
trekt een jongedame met prachtig zwart krullend haar me aan m’n jas. Ze vraagt iets in een
taal die zo op het eerste – tamelijk slechte – gehoor geen Nederlands is. Ik draai m’n
gehoorapparaat harder en vraag of ze het wil herhalen want mijn oren zijn niet meer wat
ze geweest zijn. Ze helt voorover en schreeuwt iets in mijn oor. Door het snerpende gepiep
van mijn overstuurde gehoorapparaat heen, meen ik dat ze in het Engels met een duidelijk
waarneembaar Frans accent vraagt of dit het postkantoor is. Een gevoel van weemoed
trekt door mijn vermoeide lichaam. Ooit stond hier inderdaad het postkantoor. Volgens
mij zelfs het hoofdkantoor. Hoeveel brieven van en voor mij zijn hier wel niet langs
gekomen? ‘Yes my dear lady,’ zeg ik in mijn beste Engels, ‘this once was a post office
indeed, but…’ En bij mijn but draait de jongedame zich verontschuldigend glimlachend
om. Achter haar rijdt een grijze wagen van ons weg. De vrouw haalt een papiertje uit haar
binnenzak. Ze houdt het voor me. Ik haal m’n leesbril uit mijn binnenzak. Maar voordat ik
’m op mijn neus heb gezet en de woorden heb kunnen lezen, rent de jongedame weg
richting de auto.
Binnen, op de tweede verdieping, sta ik bij de Q naar Queneau te zoeken. Ik blijk helaas
door mijn knieën te moeten om de ruggen van Queneau’s boeken te kunnen lezen. Ik haal
er een krukje bij, hoor het een en ander aan gekraak, geknak en geknap bij mijn knieën en
mijn heupen. Er zijn aardig wat boeken van Queneau aanwezig, maar net Stijloefeningen
niet. Voor zover mijn broze botten het toelaten kijk ik nog even in de omgeving van de Q,
maar ik kan niks vinden. Nu kan het heel goed zijn dat ik er overheen heb gekeken, dus
roep ik de hulp in van de eerste de beste medewerker, een jongeman die, aan zijn
huidskleur en jukbeenderenstructuur te oordelen, afkomstig is uit een land waar men nog
niet zo heel lang kan lezen of schrijven. Toch leg ik hem mijn probleem voor. Hij toetst het
een en ander in op zijn computer. Er rollen de nodige gegevens over het scherm. ‘Volgens
onze catalogus is het boek gewoon aanwezig,’ zegt de jongen. ‘De techniek staat voor niets,’
antwoord ik monter en ik vraag hem of hij met me mee wil kijken omdat ik m’n eigen ogen
die al zoveel hebben gezien niet meer vertrouw. De jongeman loopt voor me uit. Veel te
snel, uiteraard. Als ik eindelijk bij de Q ben aangekomen zegt hij met een van spijt
voltrokken gezicht dat hij het boek ook niet kan vinden. ‘Het beste wat u kunt doen,’ zegt
hij, ‘is een mail sturen naar het magazijn.’ De kans is namelijk groot, zo legt hij mij uit, dat
het boek wel is teruggebracht en daardoor geregistreerd, maar nog niet op de juiste plek
ligt. Ik zeg dat ik dat wel wil doen, maar dat ik nog nooit een mail gestuurd heb. Ik zou niet
weten hoe ik dat moest doen. De jongeman kijkt me ongelovig aan. Ik vraag of hij het
mailtje misschien voor me wil sturen. Dat wil hij wel. We gaan terug naar zijn computer,
hij verstuurt z’n mail en in de vijftien minuten wachttijd vertel ik hem over het
systeemkaartenbaksysteem dat men vroeger in bibliotheken gebruikte. Ik zie zijn gezicht
opklaren als er een eigenaardig, soortement van tegelijkertijd zuigend en ploppend geluid
uit zijn computer klinkt. En meteen daarop vertrekt z’n gezicht weer. Volgens het magazijn
ligt het boek gewoon waar het hoort te liggen. De zegeningen van de moderne tijd! Ik
smoor enige spitsvondigheden aangaande de vooruitgang en de techniek die voor niets
staat in een veelbetekenende glimlach, bedank de jongeman voor zijn moeite en wandel
het gebouw uit. Om een of andere reden lijkt het alsof al mijn lichamelijke ongemakken
zijn verdwenen.
Op het Bos en Lommerplein, vlakbij de woning van mijn zoon, koop ik in een
babywinkel een paar mooie stevige babyschoentjes voor mijn kleinzoon. Worden z’n
enkels eindelijk eens goed gesteund! Z’n ouders zullen me wel dankbaar zijn.

Stijloefeningen (75) – Kinderboek
Posted on 27 mei 2011 by Molovich
Kijk, daar gaat Max. Dag Max! Hij stapt uit de bus. Wat duwt hij daar vooruit? Jawel, een
heuse kinderwagen! En wat voor één! Een groene! Zijn zoontje ligt er in te slapen. Die
heeft gelukkig geen last van de kou. Want het is koud joh! Het regent een beetje en het
waait flink. Alle mensen op het stationsplein kijken naar de grond. Ze hebben hun hoofd
diep in hun kraag gestoken. Max is op weg naar de bibliotheek om een boek te lenen. Een
boek waarin 99 keer hetzelfde verhaal wordt verteld. Wat is dat een eigenaardig boek, zeg!
Die schrijver was zeker met zijn hoofd in een bankschroef terecht gekomen? Maar even
iets anders: wat een rotzooi is het hier! Max moet over een smalle, modderige plank lopen.
Overal zijn ze aan het bouwen! Links van de plank is er een diepe put. Rechts van de plank
is er een diepe put. Heel ver beneden zijn kleine mannetjes met gele helmpjes druk bezig
om grote gebouwen te bouwen. Beukende heipalen en drillende drilboren banen zich een
weg naar het oor van de arme Max.
Wat is dat nu? Vlak voor de bibliotheek tikt een vrouw Max op zijn rug. De vrouw heeft
dikke krullen die zo zwart zijn als ebbenhout. Ze vraagt iets aan Max. Wat is dat voor rare
taal die ze spreekt? Dat is Engels. Maar niet zoals een Engelsman het zou uitspreken. Je
hoort dat de vrouw uit Frankrijk komt. Dat heet een accent. Ze vraagt of dit het
postkantoor is. Met haar accent. Wat een rare vraag! Natuurlijk is dit het postkantoor niet!
Dit is de bibliotheek! Dat ziet toch iedereen! Ga terug naar je eigen land als je onze taal
niet wil leren! Of is het toch niet zo gek? Nee, het is niet zo gek. Want het postkantoor
heeft hier wel gestaan. Lang geleden. Max zegt dat ze ergens anders heen moet. Maar wat
doet ze nu? Ze kijkt om! Achter haar rijdt een auto weg. Het is een hele mooie, gele taxi.
Met een rode bies rondom. De vrouw glimlacht naar Max. Max vertelt aan de vrouw dat ze
naar de Raadhuisstraat moet. Want daar is ook een postkantoor. Maar de vrouw luistert
niet naar Max. Nee, ze rent weg. Wat een onbeleefde vrouw! Of zijn ze in Frankrijk
allemaal zo onbeleefd? Waarschijnlijk wel. Wat een naar volkje! Gelukkig trekt Max zich er
niets van aan. Goed zo, Max! Daar gaat ie weer.
Hij is boven bij de boeken. Hij kijkt bij de letter Q, want de schrijver van het boek heet
Queneau. Dat spreek je uit als Kuno, met de nadruk op de no. Maar hoe Max ook kijkt, en
hoe hij ook zoekt, hij kan het boek niet vinden. Max gaat naar de computer toe. Volgens de
computer is het boek wel aanwezig. Wat raar! Zou Max dan niet goed hebben gekeken?
Voor de zekerheid roept hij de hulp in van een medewerker. De medewerker heet Willem.
Willem zoekt met Max mee. Maar hoe Willem ook zoekt en zoekt, hij kan het boek niet
vinden. Gelukkig heeft Willem nog een ideetje! ‘Stuur een mailtje naar het magazijn,’ zegt
hij. ‘Die hebben vast nog wel een exemplaar liggen.’ En dus stuurt Max een mail naar het
magazijn. Vijftien minuten moet hij wachten op het antwoord. En wat denk je dat het
magazijn antwoordt? Precies. Het boek ligt gewoon waar het hoort te liggen. Maar zoals
jullie weten, jongens en meisjes, ligt het boek daar niet! Wat een vreemde bedoening! Wat
is dit voor een rare bibliotheek? Wordt dit allemaal van de zuur verdiende belastingcenten
van jullie papa betaald? Luid schreeuwend verlaat Max het pand. Goed zo, Max! Laat maar
flink van je horen. Jaag dat linkse addergebroed maar goed wat schrik aan!
In een babywinkel op het Bos en Lommerplein koopt Max babyschoentjes. Voor zijn
zoontje. Lief he? Het grappige is dat Max vlakbij het Bos en Lommerplein woont. Hij heeft
dus helemaal voor niets zo’n grote reis gemaakt! Of toch wel? Hij heeft wel een leuk
avontuur beleefd, of niet jongens en meisjes? Een avontuur dat nu bijna is afgelopen.
Want toen kwam er een stofzuiger met een hele lange snuit en die zoog zo, zoef, het hele
verhaaltje uit.

Stijloefeningen (76) – Gesponsord
Posted on 30 mei 2011 by Molovich
Het regent pijpenstelen van het merk Dunhill en het waait flink als ik de bus van de GVB
uitstapt. Ik duw een gifgroene Koelstra kinderwagen voort, waarin mijn zoon ligt te slapen.
Het is druk op het stationsplein, mensen houden hun blik gericht op de grond, een vrouw
vermijdt een plas en voorkomt zo dat haar lichtbruine suede laarzen van Fred de la
Bretonière niet nat worden. Ik ben op weg naar de Openbare Bibliotheek van Amsterdam
om Stijloefeningen te lenen van de meestal onder een Jota-alpinopet schuil gaande Franse
schrijver Raymond Queneau. Wat een puinhoop is het hier trouwens, ik loop over de
bemodderde vurenhouten planken van JéWé richting de bibliotheek. Aan weerszijde
bevinden zich bouwputten, diep onder mij rijden shovels van Liebherr af en aan om grond
af te graven en neer te storten. Heipalen van Heipalenfabriek Pit Beton worden de grond
in geramd. Het gedril van een Rocbo Drilboor dendert mijn gehoor binnen.
Vlak voordat ik de bibliotheek wil binnentreden, word ik staande gehouden door een
vrouw met haar zo zwart als pure hagelslag van Venz. Terwijl ze met het touwtje van de
capuchon van haar Dolce and Gabana-jas speelt, vraagt ze in het Engels met een Yves
Saint Laurent-accent of dit het postkantoor is. ‘Nee,’ zeg ik, ‘het TNT-postkantoor staat
hier niet.’ Terwijl ze een notitieboekje van Moleskine uit haar binnenzak haalt, kijkt ze
achterom waar een grijze Renault 21 van ons aan het wegrijden is. Ze glimlacht
verontschuldigend en terwijl ik haar vertel dat ze het beste naar de Raadhuisstraat kan
gaan, maken haar in een afgedragen Diesel-spijkerbroek gestoken benen aanstalten om
weg te rennen richting de Renault.
Boven, op de tweede verdieping, waar een lift van de firma Schindler mij had gebracht,
zoek ik in de Lundia-boekenkasten van de OBA naar Stijloefeningen van Queneau. Omdat
het boek nergens is te vinden, zoek ik op een van de vele aanwezige iMacs in het online
archief van de bibliotheek. En alle Gucci-tasjes nog aan toe! Volgens de iMac is het boek
wel degelijk aanwezig. Ik vraag een medewerker om mee te zoeken en verend op zijn
hagelwitte Nike’s loopt hij voor me uit. Maar ook hij kan het boek niet vinden en plukt
zenuwachtig aan een pluisje van zijn namaak-Volund-trui als hij me aanraadt om een
mailtje naar het magazijn te sturen, omdat het boek, als het hier niet ligt,
hoogstwaarschijnlijk daar ligt. Enfin, ik stuur een mail, wacht volgens mijn Seiko exact 15
minuten en krijg een mail terug waarin staat dat het boek gewoon op de plek ligt waar het
hoort te liggen en waar ik de afgelopen drie kwartier dus heb lopen zoeken alsof ik een
zoekmachine van het merk Google was. Ik heb snel een Red Bull nodig, bedenk ik me als ik
het pand uitloop.
Op het Bos en Lommerplein, vlak bij mijn woning, koop ik in een babydesignwinkel
voor slechts 149 euro een paar exclusieve babymoccasins van Fendi.

Stijloefeningen (77) – Onomatopee
Posted on 31 mei 2011 by Molovich
De ronk-ronk-bus komt met piiieeepende remmen tot stilstand en opent sssslissend en
sssissend haar deuren. Ik stap-stap-stap uit de bus en push oef-oef de kinderwagen voort
waarvan de rrrollende wielen mijn zzzlapende zoontje dragen. Sloffende mensen staren
naar de grond, zingende tramkabels zwiepen tegen een grauwgrijze hemel. De
woeiwoeiwind zorgt ervoor dat de regen in mijn gezicht swiept. Ik stap onversaagd door.
En dan! Klinkkloenk. Heipalen dreunen mijn oor binnen. Drrrrrrr! Drrrr! Drrrilboren
ratelen beneden in de bouwputten. Wat een chaos is het hier. Fletsj! Ik stap in een plas,
negeer mijn natte voeten en loop over een – toktok – plank richting de Openbare
Bibliotheek om Stijloefeningen van Raymond Queneau te lenen. Ben ik al een week of wat
naar op zoek. Schjloep, schjlap, schjloep, mijn zompige schoenen stappen voort. Ergens
ver weg roept een grutto een andere grutto.
Voor de bieb. Pah-tssssj. Ik open een blikje Fanta Cassis. Allo allo. Een femme met
krakra-rrravenzwart haar trekt me, snoksnok, aan de mouw. Ze spreekt Engels met een
duidulèk oorbaar Frrrance akzante. Of dit het postkantoor is – is – is -is. Een echo uit een
ver verleden weerklinkt in de immense lege zaal die mijn geheugen is. ‘Nee’, zeg ik en
slurp-slurp wat cassis naar binnen. Ze haalt, knisperknisper, een papiertje uit haar
binnenzak en laat het mij zien. Terwijl ik ‘Raadhuisstraat’ op het briefje lees en, flatsj!, wat
overtollig snot uit mijn neus snuit, kijkt zij achterom waar een Renault 21, KWRRRIIEEK,
verkeerd schakelt en vervolgens achteruit rijdend, met zo’n hoge, schelle
zzzZZZZOOOENG, van ons wegrijd. BWURP! Een kleine oprrrisping dankzij de cassis. Ik
excuseer me en wil vertellen dat de vrouw wellicht richting de Raadhuisstraat kan
vroemvroemen, als ik zie hoe zij met ferme stap-stap-stappen jwegbeent richting de
zzzoemende Renault. Vanaf het dak van de bibliotheek klinkt de roep van een oehoe.
Binnen op de tweede verdieping, bij de Q van Queneau. Schjloep-schjlap-schjloep. Mijn
schoenen zompen nog steeds. Het blikje heb ik, kloenkerdekloenk, in een vuilnisbak
gegooid. Knisper-knisper, naast me zit iemand door een boek te bladeren. Ik zoek en ga
doekdoekdoek met mijn vingers langs de ruggen van de boeken. Geen Stijloefeningen te
vinden. Ik zoek, tiktaktok, op de computer en zzzoef, voor ik het weet – rrrrapapa –
rrrollen de gegevens over mijn scherm en zie ik dat Stijloefeningen wel degelijk aanwezig
moet zijn. Schjloep-schjlap-schjloep, ik zomp naar de eerste de beste medewerker die ik
mijn probleem voorleg. K-k-k-queneau sssppuugt hij eruit, alvorens voor te gaan. Sqwieksqwiek-sqwiek,
zijn spiksplinternieuwe gympen sqwieken een mooi duet met mijn
zompige, zeiknatte schjloempschoenen. Maar ook de medewerker kan het boek niet
vinden. ‘M-m-m-missssschien’, st-st-st-stottert hij, ‘h-h-h-heeft het mmmmmagazijn nog
een èhèhèkkkk’semplaar.’ Ik stuur een -zzzoeefff- mailtje naar het magazijn en hoor
vijftien traag weg tiktaktokkende minuten later de bevrijdende zzzworp ten teken dat ik
een mailtje heb. En wat denkt u? Stijloefeningen ligt gewoon waar het hoort te liggen, op
de tweede verdieping van de OBA, waar ik al een kleine drie kwartier aan het zoeken ben.
Pwèèp-pwèèp-pwèèèèèp… Bij het verlaten van dit vervloekte pand krast een kraai een kras
op mijn ziel.
Op het Bos en Lommerplein, in een babywinkel, koop ik een paar trippel-trippelbabyschoentjes
voor mijn zoon. Een tram jengelt. Een auto toetert. De snelweg suist. Als ik
afreken hoor ik ver weg de roep van de tjiftjaf.

Stijloefeningen (78) – Interview
Posted on 1 juni 2011 by Molovich
Molovich: De avond valt. In de verte het hongerige geblaf een roedel
bloedhonden op zoek naar een ontsnapte gevangene. Wij zitten binnen. Plaid
over de benen, een gin-tonic binnen handbereik. Naast mij zit ikzelf, Max J.
Molovich. Levensgenieter, goeroe zonder volgelingen, zorgzame vader. Max,
we hebben van te voren afgesproken elkaar te tutoyeren.
Molovich: Dat hebben wij inderdaad.
Molovich: Juist ja. Laten we bij het begin beginnen. Je was op zoek naar een
boek. Stijloefeningen van Raymond Queneau.
Molovich: Dat is correct. Ik was er al een week of zo naar op zoek. Naar Stijloefeningen
in de bewerking van Rudy Kousbroek. Waarom ik daarin geïnteresseerd was is trouwens
ook wel een leuk verhaal….
Molovich: Waarin wij niet bepaald geïnteresseerd zijn. Hou je bij de feiten.
Je was op zoek naar Stijloefeningen van Raymond Queneau. Omdat je dat
nergens had kunnen vinden, wilde je het gaan lenen in de Openbare
Bibliotheek Amsterdam. Beschrijf eens hoe je uit de bus stapte.
Molovich: Euhm. Ja, ik stapte uit de bus, zoals je uit een bus stapt als je een
kinderwagen bij je hebt. Dus ik stapte achterwaarts uit, tilde eerst de achterwielen van de
kinderwagen op de grond, liep weer een stukje naar achteren, hield daarbij de voorwielen
omhoog, draaide de kinderwagen op de achterste wielen een kwartslag naar rechts, zette
ook de voorste wielen neer en begon te lopen.
Molovich: Jaja. Zo uitgebreid was nu ook weer niet nodig. Vertel eens hoe je
over dat stationsplein liep. Wat voor weer was het?
Molovich: Tja. Wat voor weer was het? Druilerig. Herfstig zelfs. Een op zichzelf
onschuldig miezerregentje dat desalniettemin het gezicht op een venijnige manier
bewerkte dankzij de striemende wind die over het Stationsplein joeg. De mensen keken
naar beneden, kop diep in de kraag, zo snel mogelijk van en naar het station lopend.
Molovich: En toen liep je ineens over een plank.
Molovich: Inderdaad. Toen liep ik ineens over een modderige plank.
Molovich: Met overal bouwputten.
Molovich: Met aan beide kanten bouwputten.
Molovich: Beschrijf de sfeer eens?
Molovich: Mistroostig. Heiende heipalen, drillende drilboren. Nee, daar werd een
mens niet vrolijk van. Ik in ieder geval niet.
Molovich: En daar was ineens de bibliotheek en werd je, volkomen
onverwachts, aan je mouw geschud.
Molovich: Nounou, je hebt je huiswerk goed gedaan. Maar inderdaad, een jonge
vrouw, met gitzwart, wild krullend natgeregend haar stond voor me. Ze vroeg in het Engels
met een Frans accent of dit het postkantoor was.
Molovich: Maar het was de bibliotheek!
Molovich: Het was de bibliotheek. Nu wist ik dat hier nog niet zo heel lang geleden
inderdaad een postkantoor had gestaan. Waarschijnlijk had ze een heel oud toeristisch
boekje waaruit ze haar informatie had gehaald. Dus zo vreemd was het niet. Ik wilde het
net gaan uitleggen toen…
Molovich: Toen ze achterom keek.
Molovich: Toen ze achterom keek.
Molovich: En wat zag ze daar?
Molovich: Een Renault 21 die achteruit rijdend wegreed.
Molovich: Een Renault 21 die achteruit rijdend wegreed. Sensationeel! Wat
dacht je toen je dat zag?
Molovich: Het leven is een loterij. Maar dat denk ik eigenlijk altijd, de hele dag door.
Maar goed. De vrouw keek vervolgens weer naar me om, liet me een briefje zien waarop ik
twee adressen kon onderscheiden. Ik vertelde dat ze naar de Raadhuisstraat moest, maar
helemaal zeker of ze me verstaan heeft weet ik niet, want voordat ik het goed en wel door
had, rende ze weg richting de Renault.
Molovich: Wat een verhaal! Niet veel later stond je op de tweede verdieping
naar Stijloefeningen van Queneau te zoeken en vond je helemaal niks.
Molovich: Ik vond inderdaad niks.
Molovich: En wat doet een clevere boy als jij dan? Die raadpleegt de
computer. Je weet immers nooit.
Molovich: Precies. En wat zie ik daar? Stijloefeningen is gewoon aanwezig.
Molovich: Ongefuckinglooflijk! En toen?
Molovich: Toen ben ik naar de eerste de beste medewerker gegaan en die heb ik mijn
probleem voorgelegd.
Molovich: Stonk ie?
Molovich: Wablief?
Molovich: Of de medewerker stonk. Mannelijke bibliothecarissen hebben
vaak last van een penetrante lichaamsgeur. Waarom, dat weet niemand, maar
het is zo.
Molovich: Nu je het zegt. Hij rook, als ik mij de geur nu goed voor mijn geestesneus
haal, naar een natgeregende geit. Maar goed. Hij ging me dus voor…
Molovich: Zijn natgeregende geitengeur door de bibliotheek
verspreidend….
Molovich: …en bij de Q aangekomen ging hij op zoek naar Stijloefeningen. Maar ook
hij vond het boek niet.
Molovich: En toen heb je gedreigd zijn familie uit te moorden als hij niet
snel met dat vermaledijde stukje literatuurgeschiedenis op de proppen kwam.
De vuile stinkgeit.
Molovich: Nee hoor. Hij raadde me aan een mailtje naar het magazijn te sturen.
Molovich: Het magazijn?
Molovich: De medewerker dacht dat als het boek niet op de planken ligt, maar wel in
de computer is ingevoerd, dan is het waarschijnlijk al wel teruggebracht, maar ligt het nog
niet op de daartoe bestemde plek.
Molovich: Jaja…
Molovich: Dus ik een mail sturen. Moest ik vijftien mintuutjes wachten.
Molovich: Vijftien fokking minuten. Maar toen had je het boek wel
natuurlijk!
Molovich: Helaas niet. Volgens het mailtje lag het boek gewoon waar het moest liggen.
Molovich: En waar moest het liggen?
Molovich: Op de plek waar ik de hele tijd had gekeken.
Molovich: Het is niet waar!? Dus toen heb je gedreigd die geitenhoeder en
z’n familie levend te villen en op staken te spietsen natuurlijk?!
Molovich: Nee, toen ben ik naar het Bos en Lommerplein gegaan om in een
babywinkel babyschoentjes voor m’n zoon te kopen.
Molovich: Ook mooi.
Molovich: Vond ik ook.
Molovich: Dank dat je dit met ons wilde delen.

Stijloefeningen (79) – Doof
Posted on 2 juni 2011 by Molovich
De bus stopt. Mensen stappen uit. Heel voorzichtig kijk ik in de kinderwagen. Mijn zoon
slaapt eindelijk. Ik had het kunnen weten, want halverwege de busreis merkte ik dat de
mensen zich niet meer aan ons stoorden. Het gejank zou toen wel gestopt zijn. Ik stap uit
en wandel over het stationsplein richting de Openbare Bibliotheek waar ik Stijloefeningen
van Raymond Queneau hoop te kunnen lenen. Het vervelende van doof zijn, is dat je niet
even kunt bellen of ze iets hebben. Je moet altijd overal naar toe. Afgelopen week heb ik de
hele stad doorgereisd, op zoek naar antiquairs. Maar nergens is het boek te vinden. De
Opbenbare Bibliotheek is mijn laatste hoop. Het miezert en er waait een snijdend windje.
De mensen lopen in zichzelf gekeerd over de natte stenen van het plein. Ik steek de weg
over en moet over een modderige plank verder. Waar zijn ze hier nu weer mee bezig? Die
vermaledijde Noord-Zuidlijn zeker. Of zijn ze kantoren aan het bouwen? Alles ligt hier
open. Grote bouwputten, beneden zijn mensen hard aan het werk. Door het gedreun van
de heipalen trilt de houten reling van de provisorische loopbrug die mij naar de OBA
brengt.
Vlak voordat ik de bibliotheek wil betreden, staat er ineens een vrouw voor me. Ik schrik
me rot. Ze heeft inktzwart, weelderig krullend haar. Haar vuurrode lippen bewegen in een
taal die ik niet meteen kan thuisbrengen. Het lijkt Engels, maar helemaal zeker ben ik niet.
Ik meen de woorden post office op haar lippen te lezen. Ik wijs met draaiende wijsvingers
naar mijn oren en zeg zo duidelijk mogelijk: ‘I’m deaf.’ Ze denkt even na en haalt dan een
briefje uit haar binnenzak. Ik zie twee adressen staan. Oosterdokskade 5 en
Raadhuisstraat 13. Dat zou inderdaad wel eens over het postkantoor kunnen gaan. Want
hier, op het Oosterdokseiland stond inderdaad tot voor kort het hoofdpostkantoor. Terwijl
ik hier over nadenk, zie ik dat de vrouw wordt afgeleid door iets wat zich achter haar
afspeelt. Ik probeer haar blik te volgen en zie een grijze Renault 21 met een Frans
nummerbord achteruit rijdend van ons weg rijden. Ze kijkt weer naar me terug en lacht
verontschuldigend. Ik wil met m’n vinger naar de Raadhuisstraat wijzen, maar ze grist het
briefje uit m’n handen en rent naar de auto. Haar haren dansen op een net iets trager
ritme dan dat de rest van haar rennende lichaam aangeeft.
Binnen sta ik bij de Q te zoeken naar de boeken van Queneau. Er staan aardig wat
boeken van ‘m, maar net Stijloefeningen niet. Ik kijk nog bij de belendende letters, maar
kan het boek niet vinden. Ik loop naar de computers en tik Stijloefeningen in. Volgens de
online catalogus van de OBA is het boek wel degelijk aanwezig. Op de daartoe bestemde
plek. Ik pak een briefje en schrijf op: ‘Ik ben op zoek naar Stijloefeningen van Raymond
Queneau. Volgens de computer is het boek aanwezig, maar ik kan het niet vinden. Kunt u
mij helpen?’ Ik ga met het briefje naar de eerste de beste medewerker. Een jongeman met
een licht getinte huidskleur. Hij draagt een hoornen bril en een Noorse trui. Donkerblauw
met sneeuwmotief. Hij zit geconcentreerd naar zijn computerscherm te kijken. ‘Hallo’, zeg
ik tegen de medewerker die zich het apelazarus schrikt en prompt van zijn stoel valt. Als
hij is opgekrabbeld, maak ik mijn excuses en wijs ik naar mijn oren. ‘Doof’, zeg ik en
overhandig het briefje. Hij leest het briefje. Tikt wat in op zijn computer. Mompelt iets wat
ik niet kan ontcijferen. Loopt voor me uit. En blijft god betere staan bij de Q. Met zijn
vinger gaat hij langs de ruggen. Hij vindt het boek niet. Hij kijkt nog bij de letters ernaast.
Hij loopt de karretjes met net terug gebrachte boeken na, maar niks. Hij wil zich
verontschuldigen, maar lijkt dan ineens een idee te krijgen. Hij schrijft wat op een briefje.
‘Ik stuur een mail naar het magazijn. Zij hebben vast nog een exemplaar. Duurt vijftien
minuten.’ Ik steek m’n duim op en kijk verheugd. Hij schrijft een mailtje. Als hij het
verstuurt heeft, wijst hij op zijn horloge en articuleert hij heel duidelijk ‘VIJF TIEN MI NU
TEN’, daarna gebruikt hij nog beide handen om het cijfer vijftien aan te geven. Vervolgens
stort hij zich weer op zijn computer. Ik slenter met de kinderwagen even door de zaal heen
en als ik vijftien minuten later terugkom, zie ik al aan de spijtig samen geperste lippen dat
het boek niet aanwezig is. ‘Helaas’, zie ik ‘m zeggen. Hij draait z’n scherm en laat me het
mailtje zien. Er staat dat Stijloefeningen gewoon op de daartoe bestemde plek moet liggen.
Met een glimlach op mijn gezicht bedank ik hem voor zijn moeite. Ik verlaat het pand.
In een babywinkel op het Bos en Lommerplein koop ik babyschoentjes voor m’n zoon.

Stijloefeningen (80) – Blind
Posted on 3 juni 2011 by Molovich
Piepende remmen, bus 21 komt tot stilstand. De stem van de buschauffeur, naar mij
gericht, zakelijk, niet vriendelijk, niet onvriendelijk: ‘Centraal Station, eindhalte’. Het
sissende geluid van busdeuren die open gaan. Mensen drommen naar buiten. Voorzichtig
vind ik mijn weg naar de uitgang en stap uit. Eigenlijk wilde ik mijn zoon meenemen, maar
dat mocht niet van m’n vrouw. ‘Je bent blind, gek’, zei ze, ‘wat denk je nu, dat je de
kinderwagen als blindegeleidehond kan gebruiken?’ Ik ben op zoek naar Stijloefeningen
van Raymond Queneau in de vertaling van Rudy Kousbroek. Het liefst als luisterboek of in
braille. Maar als dat er niet is, vind ik wel iemand om het voor te lezen. Ik zoek het al een
tijdje, maar het is nergens te vinden. Vandaar dat ik naar de Openbare Bibliotheek te
Amsterdam ga om ‘m te lenen. Auto’s suizen langs. Het getik van een voetgangerslicht dat
op rood staat. Ik blijf staan. Een paar voetstappen wagen zich al op het zebrapad en dan
verandert het ritme van het getik om aan te geven dat het licht op groen springt. Ik loop.
Een trambel jengelt. Piepend ijzer van de wielen op de rails. De wind zorgt ervoor dat de
miezerregen in het gezicht zweept. Ik loop over het stationsplein. Eerst naar het einde, bij
de schuttingen naar rechts. Er zijn veel mensen, maar ze houden allemaal hun mond. Een
jas schampt mijn jas. Langs de rijwielstalling. Ik steek een weg over waar geen verkeer
komt. Het gedempte gestommel van het stationsplein gaat langzaam over in het algemene
geluid van een stad op afstand. Rijdende auto’s, een verre sirene, een snerpend
brommertje. De ondergrond verandert. Ik sta op een plank. Ergens diep onder mij klinkt
het geluid van heipalen en drilboren en zware shovels die af en aan rijden. Ik houd me vast
aan een soort houten reling en schuifel voetje voor voetje richting mijn einddoel.
Een vrouwenstem. Engels met een Frans accent. Als het goed is, sta ik nu voor de
bibliotheek. Ze heeft een lichte heesheid. Een beetje als Katja Schuurmans. Ze vraagt of dit
het postkantoor is. Als het goed is niet, antwoord ik. Ze verontschuldigd zich verschrikt.
Kennelijk ziet ze nu pas dat ik blind ben. Ik antwoord dat ze het beste naar de
Raadhuisstraat kan gaan. Ze verontschuldigt zich nogmaals. En meteen daarop hoor ik
hollende voetstappen. Stap stap stap. En verderop een auto die, aan het hoge toerental te
oordelen, achteruit aan het rijden is.
Boven, op de tweede verdieping, laat ik me naar een balie leiden. Ik vraag of ze
Stijloefeningen van Queneau hebben. ‘Ik zal even kijken’, zegt de medewerker. Het is een
man met een zachtaardige stem. Hoewel de stem ergens ook iets geniepigs, iets stiekems
heeft. Iets te zalvend, zeg maar. Alsof hij wat verbergt. ‘Ja’, zegt de man, ‘als het goed is,
ligt Stijloefeningen op z’n plek.’ Ik vraag of ze er ook een luisterboek van hebben of een
exemplaar in braille. Maar dat is niet het geval. Ik vraag of hij me een arm wil geven. Hij
pakt m’n arm beet en leidt mij naar de juiste kast. ‘Hm’, zegt hij al vrij snel op sceptische
toon. En nogmaals ‘hm’. ‘Niet aanwezig?’, vraag ik. De man antwoordt niet, hij zoekt nog
wat verder. ‘Even daar kijken’, mompelt hij en loopt weg. Hij laat me achter in mijn
duisternis. Even later komt hij terug. ‘Helaas’, zegt hij, ‘niet aanwezig. Maar wellicht heeft
het magazijn nog een exemplaar.’ Hij legt uit dat hij een mailtje moet sturen en dat hij dan
vijftien minuten later een mailtje terug krijgt met een antwoord. ‘Prima’, zeg ik. Ik heb
toch niks te doen. En we lopen samen naar zijn bureau. Ik hoor dat hij een mailtje tikt. De
mail suist de mailbox uit. ‘Vijftien minuutjes wachten’, zegt hij. Ik wacht. Luister naar de
geluiden van de bibliotheek. Het getik van vingers op toetsenborden. Mensen die op
fluistertoon tegen elkaar praten. Giechelende schoolmeisjes. Kelen worden geschraapt,
bladzijden worden omgedraaid, neuzen worden opgehaald. Een pling zegt dat er een
mailtje binnenkomt. ‘Bummer’, mompelt de medewerker. ‘Meneer’, zegt hij, ‘ik vrees dat
het boek kwijt is. Want volgens het magazijn moet het gewoon hier liggen.’ Ik glimlach.
‘Geeft niks’, zeg ik en bedank hem voor de moeite. Ik begin aan de lange reis terug.
Een dik uur later koop ik op het Bos en Lommerplein in een babywinkel een paar mooie,
stevige babyschoentjes (maatje 20) voor mijn zoon. Ik verlang er naar om hem in mijn
armen te hebben en de geur van zijn haar op te snuiven. Hij ruikt zo lekker.

Stijloefeningen (81) – Rondo’s
Posted on 6 juni 2011 by Molovich
Je zocht een boek van Raymond Queneau
Stijloefeningen was het geheten
Je stapte uit de bus, je zoon sliep zo
Je zocht een boek van Raymond Queneau
Liep over een nat en wind’rig plein, o
Bouwputten hadden het uiteen gereten
Je zocht een boek van Raymond Queneau
Stijloefeningen was het geheten
Een Franse vrouw met pikzwart haar
Vroeg is dit wellicht het postkantoor?
Het is de Openbare bieb, sinds dag en jaar
Een Franse vrouw met pikzwart haar
Vroeg je wijze raad (en die had je), maar
Ze rende er als de wind vandoor
Een Franse vrouw met pikzwart haar
Vroeg is dit wellicht het postkantoor?
Alles wees er op dat het boek aanwezig was
Maar hoe je zocht, je vond het niet
Wellicht dat je de titels op de ruggen niet goed las
Alles wees er op dat het boek aanwezig was
Volgens de computer stond het in de kast
Alsof de logica der dingen jou weer eens verried
Alles wees er op dat het boek aanwezig was
Maar hoe je zocht, je vond het niet
Als je niet kunt vinden wat je zoekt
Dan kun je beter zoeken wat je vindt
Een medewerker had nog met je mee gelookt
Als je niet kunt vinden wat je zoekt
En je op de weg terug die kutbieb met z’n kutsysteem vervloekt
Vind je, vlak bij huis, precies de juiste schoentjes voor je kind!
Als je niet kunt vinden wat je zoekt
Dan kun je beter zoeken wat je vindt

Stijloefeningen (82) – Toeristische route
Posted on 7 juni 2011 by Molovich
Als u naar links kijkt, ziet u het Centraal Station. Gebouwd tussen 1881 en 1889 door
architect P.H.J. Cuypers of P.J.H. Cuypers, daar wil ik graag van af wezen. Volgens
Cuypers moest een station een ‘doorgangsroute zijn waar vermoeide reiziger even tot rust
konden komen’. Dit is het einde van de busrit, hierna gaan we wandelend verder. Let u bij
het uitstappen op het afstapje? En vergeet u uw slapende zonen en dochters niet?
Het stationsplein waarop wij thans lopen, is in 1978 vervaardigd door de legendarische
stoeptegellegger Kensel de Vlieger. Het is jammer dat het momenteel zo regent en waait,
want droog zijn de subtiele Mondrianeske motieven op de tegels veel beter waarneembaar.
Deze wandeltocht zal uiteindelijk moeten leiden tot de Openbare Bibliotheek Amsterdam,
ook wel bekend als de OBA, waar wij het boek Stijloefeningen van de Normandische
schrijver Raymond Queneau hopen te treffen.
Wij vervolgen onze tocht over een plank. Aan weerszijden treft u diepe bouwputten waar
men aan het bouwen is aan het Amsterdam van de toekomst. Luistert u vooral goed naar
het imposante gebeuk van de heipalen, subtiel begeleid door het constante gedril van de
drilboren.
Het Oosterdokseiland waarop wij ons momenteel bevinden, is in 1832 aangelegd om een
deel van het IJ af te scheiden, zodat de verbinding met de Zuiderzee verbroken werd en
men aan deze kant geen last meer van eb en vloed zou hebben. Tot 2005 was hier het
hoofdpostkantoor van Amsterdam gehuisvest. Inmiddels is dat verhuisd naar de
Raadhuisstraat. Als u achter u kijkt, ziet u een achteruit rijdende auto van het merk
Renault, met daar achteraan hollend een Franse vrouw met pikzwart, krullend haar.
De Openbare Bibliotheek Amsterdam is geopend op 7 juli 2007. Op 070707 dus.
Ontworpen door de architect Joe Coenen. De OBA heeft een vloeroppervlakte van 28.500
vierkante meter en herbergt 1.7 miljoen boeken. Een van die boeken is wellicht
Stijloefeningen van Raymond Queneau. Wij staan momenteel op de tweede verdieping bij
de kast met schrijvers wier achternaam begint met de letter Q. Er zijn, zoals u ziet, aardig
wat boeken van Queneau aanwezig, maar net Stijloefeningen niet. Wij vervolgen onze
zoektocht op een computer, een vierde generatie iMac, vervaardigd door de firma
Macintosh. Als wij Stijloefeningen intikken in het zoekvenster van het online archief, zien
wij dat Stijloefeningen wel degelijk aanwezig is. Om onze zoektocht extra sjeu te geven,
leggen wij ons probleem voor aan een authentieke medewerker. Deze medewerker staat
geheel en al tot onze dienst en komt zelfs persoonlijk met ons meekijken. De gemiddelde
medewerker van de Openbare Bibliotheek ziet dagelijks 2864 boeken door zijn of haar
handen passeren. Of Stijloefeningen daar onlangs heeft bij gezeten, blijft vooralsnog
onduidelijk. Want ook de medewerker kan het boek niet vinden. Als laatste strohalm reikt
hij ons de unieke kans aan om ons probleem voor te leggen aan het magazijn, een even
mysterieuze als geheimzinnige orgaan waar dag en nacht 77 vrouwelijke maagden werken
die hermetisch worden afgeschermd van de buitenwereld. Deze magazijners, zoals de
vrouwen worden genoemd, kun je uitsluitend per mail contacteren. Maar áls
Stijloefeningen aanwezig is, dan weten zijn het. Via een mail stellen wij de vraag, waarop
wij vijftien minuten dienen te wachten. Een tijdsspanne waarin u iets voor uzelf kunt doen.
Zo kunt u boven genieten van een fantastisch panorama over onze geliefde hoofdstad. En
natuurlijk van een zalig kopje koffie met bijvoorbeeld de befaamde appeltaart met in rum
gewelde krenten! Opdat u weet dat ook de innerlijke mens niet wordt vergeten. Of breng
een bezoekje aan het kleine, maar knusse Gerard Reve-museum!
(15 minuutjes gaan voorbij)
Goed. Ik zie dat u allen weer terug bent. Helaas heb ik een droevige mededeling. Volgens
de magazijners is Stijloefeningen wel degelijk aanwezig. En wel op de tweede verdieping,
waar wij al de ganse middag hebben lopen zoeken. We mogen met een gerust hart
concluderen dat Stijloefeningen kwijt is. Als u achter u kijkt, ziet u de geniepige tronie van
de ironie. Wij hopen dat u, ondanks dit tegenvallende einde, hebt genoten van de
rondleiding. Zo straks gaan wij terug naar het hotel. Daar krijgt u, voordat we aan tafel
gaan, nog de gelegenheid om uitgebreid te shoppen. Zo weet ik dat er op het Bos en
Lommerplein een uitstekende babywinkel is waar ze schattige babyschoentjes verkopen.

Stijloefeningen (83) – De Cock en het raadsel van het verdwenen boek
Posted on 8 juni 2011 by Molovich
Stationsplein, 12.00 uur in de middag
De Cock met C-O-C-K. stapte de bus uit. In de kruiwagen die De Cock voortduwde lag zijn
trouwe kompaan Vledder zijn roes uit te slapen. Sinds de dood van hun schepper, nu
alweer zoveel maanden geleden, was Vledder óf bezig laveloos te worden óf bezig zijn roes
uit te slapen. Het miezerde en de wind joeg als een bezetene over het stationsplein. De
mensen volgden hun eigen weg, kop diep in de kraag, alsof ze op de vlucht waren voor iets.
‘Elk mens is een verdachte’, dacht De Cock. En stapte stevig door. Hij was op weg naar de
Openbare Bibliotheek Amsterdam in de hoop Stijloefeningen van Raymond Queneau te
kunnen lenen, een Franse schrijver die op 25 oktober 1976 op mysterieuze wijze het leven
liet. In Stijloefeningen vertelt Queneau 99 keer hetzelfde verhaal. Sinds de dood van zijn
schepper verkeerde De Cock in een soortement van identiteitscrisis. De Cock was er achter
gekomen dat hij in feite niets meer was geweest dan het zwangerschapsproduct van
iemands levenservaring en verbeeldingskracht. Zijn schepper had ervoor gekozen om hem,
De Cock met C-O-C-K, op een bepaalde manier neer te zetten. Maar was hij dat ook? Was
hij niet meer dan de eigenwijze, nurkse man die zijn schepper van hem had gemaakt? Door
99 keer hetzelfde verhaal te lezen, hoopte De Cock iets meer te begrijpen van de keuzes
van zijn schepper. Om zo wellicht nader tot zichzelf te komen. Terwijl De Cock zo in
gedachten was over zijn queeste, merkte hij niet dat de ondergrond waarop hij liep was
veranderd in een plank. En dat aan weerszijde diepe bouwputten gaapten waarin drilboren
de koude grond los
drilden en heipalen galmend de basis voor toekomstige gebouwen ramden. Vledder bracht
een jammerend gekreun voort.
Voor de bibliotheek, 12.24 uur
Vlak voordat De Cock de Openbare Bibliotheek wilde betreden, werd hij aan de mouw van
zijn grauwe regenjas getrokken. Een vrouwpersoon met diep zwart, weelderig krullend
haar en een volmaakt onschuldige glimlach stond voor De Cocks knoestige neus.
‘Uitkijken’, schreeuwden alle interne alarmbellen die De Cock tot zijn beschikking had.
Zo’n vrouw kon alleen maar ellende betekenen. De Cock tilde zijn hoed een lichtjes op, om
te laten merken dat hij geheel tot haar dienst was. Ze vroeg, in het Engels met een Frans
accent, of dit het postkantoor was. De Cock keek naar het gebouw. Lang geleden stond hier
inderdaad een postkantoor. Hoe wist de vrouw dat? Ze was duidelijk niet van hier. En
waarom wilde ze dat weten? En waarom vroeg ze uitgerekend De Cock om raad? Was ze
een huurmoordenaar, in dienst van de onderwereld? Vragen die om een antwoord
schreeuwden. Maar dat antwoord kwam niet, want voordat De Cock haar kon ondervragen
glimlachte ze zenuwachtig, en rende vervolgens weg richting een vluchtauto. ‘Vreemd’,
dacht De Cock bij zichzelf.
Op de tweede verdieping van de Openbare Bibliotheek, rond 12.45 uur
De Cock met C-O-C-K stond voor de Q. Zijn koele, bebrilde ogen gleden langzaam langs de
ruggen van de boeken. Behoorlijk veel boeken van Queneau, maar geen Stijloefeningen.
Nergens te bekennen. ‘Vreemd’, zei De Cock voor de tweede keer die dag. Hij parkeerde de
kruiwagen met de nog altijd slapende Vledder naast een computer en tikte een
zoekopdracht in. Volgens de online catalogus van de Openbare Bibliotheek lag het boek
gewoon op de plank. ‘Zeer vreemd’, mompelde De Cock. Het leek er verdacht veel op dat
het boek op klaarlichte dag verdwenen was. Hij liep naar een medewerker. Een licht
getinte jongeling die druk bezig was het een en ander in te tikken op zijn computer. ‘Jonge
heer’, zei De Cock. De jongeling schrok. De Cock maakte een interne aantekening en legde
zijn probleem voor. De jongeling tikte weer wat in op zijn computer en liep, zonder wat te
zeggen, richting de Q. Alwaar hij begon te zoeken.
‘Vreemd’, zei de jongeling. Hij begon bij de P en de R te zoeken. En daarna op de trolleys
waarop net teruggebracht boeken lagen te wachten om terug gezet te worden.
‘Zeer vreemd’, zei de jongeling.
‘Waar hebt u het boek voor de laatste keer gezien’, zei De Cock.
‘U denkt toch niet dat ik…?’, zei de jongeling. Waarop hij De Cock aanraadde een mail naar
het magazijn te sturen. De kans was groot dat het boek daar lag, aangezien het
geregistreerd stond als aanwezig, maar niet aanwezig was. De Cock trok zijn wenkbrauwen
sceptisch op, maar besloot de raad op te volgen. Hij stuurde een mail.
Op de vijfde verdieping van de Openbare Bibliotheek, in het restaurant,
rond 13.15 uur
De vijftien minuten wachttijd liet hij op de bovenverdieping voorbij glijden, onder het
genot van een ouwe klare. Du moment dat De Cock de kop van de jenever eraf slurpte,
werd Vledder wakker met een warrig ‘ik weet van niks…’ De Cock bestelde middels een
eenvoudig handgebaar nog een ouwe klare en bracht zijn kompaan op de hoogte van het
per toeval ontdekte raadsel. ‘Vreemd’, concludeerde ook Vledder. ‘Je kan zien wie zijn
leermeester is’, bedacht De Cock. Doch mijn scherpe observatievermogen moet hij jammer
genoeg missen.
Op de tweede verdieping van de Openbare Bibliotheek, rond 16.30 uur
Een ruime drie uur en een kleine negen ouwe klares p.p. later, waggelden De Cock en
Vledder de lift uit. De Cock logde in op zijn mail. De letters dansten over het scherm. Hij
negeerde de 34 als ‘zeer urgent’ aangeduide mails van commissaris Buitendam en klikte op
de mail van het magazijn. Met dubbele tong las hij voor dat Stijloefeningen gewoon op de
tweede verdieping aanwezig moest zijn.
‘Vreemd’, zei Vledder.
‘Zeer vreemd’, zei de Cock.
In een babywinkel op het Bos en Lommerplein, 17.44 uur
Vlak nadat hij een paar babyschoentjes had gekocht, bedacht De Cock zich dat hij
helemaal geen baby had. Zijn identiteitscrisis zou nog wel even aanhouden. Met of zonder
C-O-C-K. Hij besloot zich er zo min mogelijk van aan te trekken, zette zijn hoed op en liep
huiswaarts.

Stijloefeningen (84) – De verwarde man
Posted on 9 juni 2011 by Molovich
De politie heeft dinsdag 2 februari een verwarde man aangehouden. Hij was op dat
moment in een babywinkel op het Bos en Lommerplein bezig babyschoentjes te kopen.
Een luttele drie uur daarvoor stapte de verwarde man op het stationsplein uit de bus. Hij
duwde een kinderwagen voort waarin 99 blikjes Whiskas lagen. Hij liep het plein
diagonaal over en leek zich niet aan de miezerregen, ook niet aan de striemende wind en al
helemaal niet aan zijn voortploeterende medemens te storen. Diverse ooggetuigen
bevestigen dat de verwarde man aan één stuk door een tekst schreeuwde die wij als volgt
hebben weten te reconstrueren: ‘Moet naar Openbare Bibliotheek! Stijloefeningen van
Queneau lenen!’ Bij het Oosterdokseiland lag er over de weg een plank met aan
weerszijden diepe bouwputten. Vanuit de diepte klonken de geluiden van heipalen en
drilboren, geluiden waarboven de verwarde man een langgerekt wolvengehuil liet horen.
Vlak voordat hij de bibliotheek wilde betreden, werd de verwarde man aangeklampt
door een vrouw die hem in het Engels met een Frans accent vroeg of dit het postkantoor
was. Op luide toon begon de verwarde man tegen de vrouw te schreeuwen dat ze naar de
Raadhuisstraat moest. Volgens omstanders rende de vrouw daarop in wilde paniek weg
richting een achteruit rijdende Renault.
Boven, op de tweede verdieping, begon de verwarde man alle boeken van schrijvers met
een Q uit de boekenkast op de grond te gooien. Hij bleek met name geïnteresseerd in de
boeken van de Franse schrijver Raymond Queneau. Een aantal bibliotheekbezoekers
besloot de security te waarschuwen, maar die zagen geen reden in te grijpen. Onder het
braken van het woord ‘gollem’ begaf de verwarde man zich naar de dichtstbijzijnde
computer en tikte ‘stijloefeningen, Raymond Queneau’ in het zoekveld van de
zoekmachine. Volgens de resultaten van de zoekmachine lag Stijloefeningen van Raymond
Queneau gewoon op de plank. De verwarde man liep daarop naar een argeloze
medewerker die hij over de balie heen sleurde en op zeer intimideren toon opdroeg mee te
helpen zoeken.
Bij de Q aangekomen troffen de verwarde man en de medewerker een wirwar van op de
grond geworpen boeken aan. Ook de medewerker kon niet voldoen aan de onbegrijpelijke
eisen van de verwarde man en verkeerde, zo verklaarde hij later aan uw verslaggever, in
doodsangst. Desondanks lukte het hem om de verwarde man te overtuigen een mail te
sturen naar het magazijn, die zijn vraag wellicht wel konden beantwoorden. Zo hoopte hij
enige tijdswinst te boeken, verklaarde de medewerker later. De verwarde man stuurde een
mail. In de tijd die hij moest wachten is de verwarde man, krijsend als een gibbon-aap, van
tafel naar tafel gesprongen. Toen hij vijftien minuten later zijn mail checkte en las dat
Stijloefeningen op de plek lag waar het moest liggen, ontdeed hij zich van zijn kleren en
verliet hij luid brullend het pand, slechts gekleed in een enkele sok.

Stijloefeningen (85) – Presentator die ten onrechte denkt aansluiting te
hebben gevonden bij ‘de kids’
Posted on 10 juni 2011 by Molovich
Yo kids! Vet cool dat je weer kijkt! Hoor mijn verhaal: Ik stapte laatst de bus uit op het
stadionplein. Je weet togh?! Ik duwde mijn zoon die in zijn superlauwe, gifgroene
kinderwagen lag te ronken. Het was druk op het plein, maar de mensen waren me toch een
partijtje chaggie! Niet normaal meer. Ze keken allemaal naar beneden terwijl de
miezerregen en de wind hun ding deden. Lekker? Not! Maar geen reden om je kaaskop te
laten hangen, want het leven is te gek! Onthoud dat, kids! Maar goed, even chillen nu: ik
was op zoek naar Stijloefeningen (je weet togh!), van Raymond Qeuneau. En daarom ging
ik naar de Openbare Bibliotheek, want boeken zijn vet cool! Maar ineens kon ik niet meer
op de weg, maar moest ik op een plank lopen. Hoe weird is dat! Ik deed even pas op de
plaats en zag toen de ongelooflijke mess die het was, niet normaal meer. Alsof Amsterdam
door z’n fokking kop is geschoten en aan de beademing lag, weet je. Echt. Niet. Normaal.
Meer. Maar goed, maakt niet uit.
Voordat ik de fokking bieb wilde betreden werd ik aangeklampt door een chick met vet
cool zwart krullend haar. Die chick vroeg me in het Engels met een supersexy Frans accent
of dit het fokking postkantoor is. Hoe weird is dat?? Dus ik wil haar vertellen dat ze hier
niet goed zit, haalt ze een fokking agenda of weet ik veel wat uit haar binnenzak en laat mij
twee adressen zien. Dus ik check die adressen, kijkt die chick nerveus als een mug naar
achteren, waar een vet coole Renault 21 uit negentien fokking achtentachtig of zo, niet
normaal meer, achteruit van ons weg rijdt. Ik wil die chick vertellen dat ze naar de
Raadhuisstraat moet gaan, maar ze luistert al niet meer en rent, als in slow motion achter
de auto aan. Leipe shit ouwe, echt niet normaal meer. Maar whatever.
Even later sta ik boven de boeken bij de Q te checken. Er heerste zo’n vet chille sfeer in
de bibliotheek, echt master. Maar hoe ik ook zocht, dat fokking Stijloefeningen zat er niet
bij. Dus ik naar compu, klop een search in en zie dat Stijloefeningen volgens de compu wel
is waar ie moet zijn. Dus ik naar een medewerker en ik zeg: ‘Yo gast, ik ben op zoek naar
Stijloefeningen van Raymond fokking Queneau en het staat niet in de kast, maar volgens
de compu wel.’ Moest ik mijn vraag drie keer herhalen voordat die gast me digde. Niet
normaal meer. Maar toen ging ie met me mee. Hij zoeken. Hij niets vinden. Hij zeggen
tegen mij dat ik een mail moet sturen naar het magazijn, want die hadden nog wel een
exemplaar. Ik zeg: ‘Boks ouwe’ en taai af naar de compu om die fokking mail te sturen.
Kwartiertje chillen. Dropt er een mail in m’n mailbox. Wat denk je? Volgens het magazijn
lag fokking Stijloefeningen gewoon waar het fokking moest liggen en waar ik dus de hele
fokking tijd had lopen zoeken! Dat dig je toch niet?
Kocht ik even later, in een babywinkel op het Bos en Lommerplein, vlak bij waar mijn
huis woont, superlauwe babypatta’s. Helemaal master!

Stijloefeningen (86) – Alwetende verteller
Posted on 16 juni 2011 by Molovich
Kijk, daar gaat Max J. Molovich. Hij is net uit de bus gestapt en loopt nu achter een
gifgroene kinderwagen waarin zijn zoon ligt te slapen. Zie ‘m daar toch dapper
voortstappen over het stationsplein van Amsterdam. Het regent en het waait, maar Max
stapt onverdroten voort. Het is een aardig ventje, ik mag ‘m graag. Hij behoort tot m’n
favoriete personen in dit aardse tranendal. Hij is op zoek naar Stijloefeningen van
Raymond Queneau in de vertaling van Rudy Kousbroek. Daar is hij al een tijdje naar op
zoek, maar het boek is nogal gewild en nergens meer verkrijgbaar. Dus nu hoopt hij het te
kunnen bemachtigen in de Openbare Bibliotheek van Amsterdam. Dat zal ‘m niet lukken,
kan ik u nu al verklappen. Alhoewel, verklappen is een groot woord. Want
hoogstwaarschijnlijk weet u, zeer gewaardeerde lezer, ook al dat Max dat boek binnen dit
verhaal niet gaat vinden. Als u een volhouder bent heeft u dit verhaal al zo’n 85 keer
gelezen, steeds in een iets andere gedaante. Dus u weet zo ongeveer wel wat er komen gaat.
Net zoals ik dat weet. Zo weten u en ik dat hij het boek vandaag niet vinden zal. En zo
weten u en ik dat Max nu over een houten plank loopt, die dienst doet als een soort
loopbrug over modderige plassen. En dat hij kijkt naar de modderige bouwputten en
luistert naar de heipalen en de drilboren.
Vlak voordat hij de bibliotheek wil betreden, zal Max staande worden gehouden door
een vrouw die in het Engels met een Frans accent vraagt of dit het postkantoor is. Het is
een beeldschone vrouw, met weelderig zwart krullend haar. De vrouw heeft haar
informatie uit een reisgids uit 2001. Zo zie je maar weer: er kan een hoop veranderen in
tien jaar. Maar op het moment dat Max aan de vrouw wil uitleggen dat dit niet het
postkantoor maar de Openbare Biblitoheek is, zal achter de vrouw een oude, grijze Renault
21 wegrijden. Achter het stuur zit de echtgenoot van de vrouw. Hij is in de veronderstelling
dat zijn vrouw zo dadelijk het postkantoor binnen zal gaan en is op zoek naar een plekje
om te parkeren. Hij doet dat achteruit rijdend, daarbij kijkt hij over zijn schouder met als
gevolg dat hij niet ziet dat zijn vrouw zich omkeert om naar hem toe te rennen. Want dat is
wat er, tot een lichte verbazing van onze dappere held, zal gebeuren. De vrouw rent weg,
en zal haar echtgenoot pas een half uur later zien. Nat gerekend als een verzopen katje.
Kijk, daar is Max al op de tweede verdieping van de biblitoheek. Hij staat bij de Q van
Queneau te zoeken. Daar zal hij Stijloefeningen niet vinden. Hij zal bij de P en de R kijken,
en ook daar zal hij niks vinden. Hij zal voor de zekerheid op de computer kijken en daarop
zal hij lezen dat het boek gewoon op de plank hoort te liggen. Maar daar ligt het boek niet.
Het boek ligt namelijk heel ergens anders, namelijk tussen de esoterische zelfhulpboeken
van lieden als James Redfield en Rhonda Byrne en Eckhart Tolle en hoe ze ook allemaal
mogen heten. Het boek is daar neergelegd door een gefrustreerde student Franse
literatuur in de 20e eeuw en zal pas in het jaar 2018 gevonden worden, want al die
zelfingenomen zelfhulpzoekers zien wel dat Stijloefeningen niet thuishoort tussen de
Celestijnse Belofte en De Kracht van het Nu en Het Boek Met Alle Antwoorden, maar ze
zijn zo met zichzelf bezig dat het niet in ze op komt om het boek even aan een
bibliotheekmedewerker te geven. Nee, ze pakken het op, geïntrigeerd door de titel, kijken
het in, begrijpen niet wat ze zien en leggen het weer terug.
Maar waar was ik? O ja, Max zal zijn vraag voorleggen aan een medewerker. En de
medewerker zal mee helpen met zoeken, maar ook de medewerker zal niks kunnen vinden.
Want ook de medewerker weet niet dat Stijloefeningen verdwaald is. En de medewerker
zal aanraden om een mail te sturen naar het magazijn, omdat die ongetwijfeld nog een
exemplaar zullen hebben. En Max stuurt braaf die mail. En krijgt een kwartier later een
mail terug waarin staat Stijloefeningen van Raymond Queneau gewoon op de daartoe
aangewezen plek stond. Max zal een vermoeide zucht slaken. Hij zal het pand verlaten en
hij zal de bus terug naar huis nemen. En in een babywinkel op het Bos en Lommerplein zal
hij een paar babyschoentjes kopen. En later die avond zal hij het avontuur van die dag op
vier verschillende wijzen vertellen, bij wijze van eerbetoon aan Raymond Queneau. Of
eigenlijk: omdat hij dat gewoon leuk vond om te doen. Maar zodra hij die eerste vier
Stijloefeningen heeft geschreven, zal Max Molovich, de goeierd, begrijpen dat er nog 95
zullen moeten volgen. Want wie 1 t/m 4 zegt, moet ook 5 t/m 99 zeggen.
Die nacht kan hij de slaap niet vatten.

Stijloefeningen (87) – Boers
Posted on 14 juni 2011 by Molovich
Ik stap dus op ut stationsplein in dieën groâte stad uut dieën bus, met mien zoân in zijne
keierwoâguh. Mien zoân sloâpt. Gelaik n’n roâske. Ut regent en ut woâit. Ut volk war
voârnoâm’luk met z’n eigens bezig. Kop in den kroâg, gok richting grond. En den deze war
op weg noâr den Bibliotheek. Om een of ander boekske genaamd Stijloefening’n van een of
andere oâteur uut Frankrijk genoâmd René Quenoâ te leiuh. War ik al n’n week of wa noâr
op zoek. Wa ene brute schajtzooj ist hiero trouwens in den groâte stad. Ik loâp hiero oâver
een of andere voâge plank hout. Oâveral waar’k kiek bouwputt’n en dergelaike. Heipoâlen
dender’n mien oâruh binn’n, drilboâren drill’n mien trommelvliez’n d’ruut. Moâr ik stoâr
mich doâr moâr nie an.
Wil ik doâr den bieb betrejuh, wo’k doâr aan mien mouw gesjord doâr zo’n vrouwke. Ge
wit wel, me van die hoâr’n. Een permanenke of wee’k wa veur sjiek kapsel. Schoon
vrouwke, kan’k oe wel zegguh. Ze vroâgt iets in een of ander toâlke da’k nie thuus brenguh
kan. Zal wel Duuts wezuh of zu etwas. Ik zai wablief. En da vrouwke zai ut nogmoâls in da
brabbeltoâltje van d’r. Moâr nu’k goe oplet, heur ik da ze hoâgstvermoedeluk vroâg: ‘Witte
gij of di’t postkantoâr is of nie?’ Ut vrouwke loât mich n’n briefke zien , waarop ik
Roâdhuusstroât ljees. Ik zai tegen da vrouwke, ik zai: woâr ziedegij mich veur an? Ik stoân
hier op mien klomp’n en in mien boer’nkiel en gij loopt mich hiero dieën weg te vroâguh?
Zijdegij helemoâl zot geworden? En weil ik da zai, kiekt da vrouwke achterom en zie daar
n’n wagenke achteruut riedend weg jakkerûh. Ut vrouwke oârzel gjeen momentske en vliet
er achteroân.
Ik stoâ bij dieën Q. Moâr hoe’k ok kiek, da boekske genoâmd Stijloefening’n zie’k d’r nie
bij stoân. Dus di jong goât naar den kompjoeterkes en begint tegen een van dieën
kompjoeterkes te schreien da Stijloefeningskes nie aanwezig is en of da normoâl war. Ge
roâdt ut al: da kompjoeterke zai niks. Ge ken nog bejer un boâl hooi vroâguh om n’n koe te
immiteren, of nie? Dus ik goâ noâr zunne knech die doâr an zunne sjiek buroke gezeten
zijt. Dus ik zai tegen da menneke, ik zai: hedde gij Stijloefeningskes van Renéke Quenoâ, of
nie? Dus da menneke klopt ut een en ander in op zijne kompjoeterke en op zunne gegeje
moment zien ik um van zijne zetel afkomen en richting de Q lop’n. Dus ik zai tegen um, ik
zai: hedde ge da boekske dus toch op voorroâd, of nie? En hij zai tegen mai, hij zai: Joâ.
Dus ik zai, d’as mooi, zai ik. Moâr bij dieën Q oângekommuh, ziet da menneke dus
helegaar niks van wa’k wilde. ‘Da’s dan froâi’, zai ik tegen ‘m. Dus hij zai tegen mich, hij
zai: Ge kunt ut best n’n mail noâr da magazijn stur’n. Dus ik zai, da zou best, maar’k woâr
ziedegij mich veur an? Ikwit dus bij God nie hoe’k da mot doen, n’n mailke sturen. Dus hij
zai da hij ut wel efkes zou doen. Afijn, hij doe da dus, en een klein kwartierke loâter, krijg
da menneke een mailske terug woârin stoât da Stijloefeningkes wel degelijk doâr is, woâr
ut mot wezen. Moâr doâr he’k al reeds den ganse dag lopen koekeloere da ut n’n oârd ha,
of nie?
Op boerderie Bosch en Lommer, koop ik n’n poâr klompkes veur mien zoân. Krek wa’k
wou!

Stijloefeningen (88) – Code
Posted on 17 juni 2011 by Molovich
Kraak de code en win een romantisch etentje met de verwarde man.
In kwellende situaties toveren apen pennenvruchten uit invloedrijke tapijthandelaren.
De engelen buigen uitermate succesvol en negeren langzaam onze overrijpe politieke
overlevingstrategieën. Verveelde en radicaal hompiekurkende ettertjes tegelen slablaadjes
tot appelmoes. Tevens, in overleg, nagelen schoolverlaters patatjes. Leipe eekhoorntjes in
Napels, met immorele jaknikkers naaien ze ogenblikkelijk, ontegenzeggelijk negerzoenen.
Laaiend in grote Tefalpannen. Iedere nestor ziet in jaarringen nevels. Klote. Iemand
nestelt de eerste relschoppers wat aardbeienijs. Geleidelijk etend negeren Tellsellkijkers
een snelkookpan. Laat andere potloodventers een nagelschaartje halen! En tepelkloven
redden Elsbeth geenszins. Elke non tegen elke non haalt elf tegelzetters. Want anders aait
iemand Theo. De elf meningen etsen niets sympathieks. En nog kopen Ieren juichend
katholieke enkelbandjes?! Negen andere aambeelden aan rariteitenkabinetjes belegeren
elf negers. Evenzoveel Denen en Noren. Alles aan nietszeggende hoofden ezelt treinverkeer
en inboedelverzekeraars. Nog dagelijks veilt Anton nepbontjassen. Help, eendracht tekent
plantsoenendiensten! Leer eigenwijsheid in neofoetale mammoettankers of eet taugé. Ik
kook over van energie, ruik elke eeltplek, nopende puist, lachende aambei. Nog kunnen
velen eerder roken dan etteren. Raar maar eventueel toch aanbevelenswaardig. Als
niemand beschonken en individueel de eekhoorntjes kapot ademt. Nooit te eenvoudig
neuzen, daapse ingenieurs! Eerst poepen en bouten. Of uitwaaien. Weliswaar plukt u
teelballen, tyfuszakjes en neuspuisten. In kraakheldere bewoordingen ebt Nico overige
paaseitjes weg. En goed! Niemand anders aardt raar, Duitsers excluded. Buiten
invloederijke brekebeentjes lobby ik ordentelijk tot halverwege Enkhuizen. En kijk
omstreeks morgenochtend steevast Telekids, in jeugdigheid lekker onovertroffen. Egels
fotosynthetiseren eventjes niet in naaldwouden. Geen enkele noot van anderen negeert
Queneau. U etaleert nieuwe enkelbandjes. Ach, u treitert elfjes. Leendert en Nico eten
noedels.
Vretend laten arendsjongen konijnenbotjes vallen op ordentelijk ratten die aanvankelijk
toneelstukjes instuderen. Krijg de Engelse bibbers, indigolul. En blijf in nevelen gehuld,
anale hopjesliefhebber. Ongelooflijke uilebal. Druilerige theezakjesuitknijper. Elke
eenvoudige neringhouder vouwt rouwkorsten om uw wijf, maar ik jaag stuipen tot
aanstaande aarswonden! Nertsen dragende eikelvreters. Zelden echt willen indoctrineren.
Lepelend welt Eddy teennagels. En niet olieverfachtige, feeërieke diepvrieskippenpootjes
in tapirsaus. Helemaal echwel toppie! Panfluiters openen stationsrestauratie, tevens kiosk.
Aan niemand toefluisteren. Of ordentelijk raadgeven. In sociale tijden eten rillende wolven
ijlende jongen. Later is korter, weet iedereen. Laat u inenten tegen laadkleppen en
genetische grogs. En niemand weet alles. Amper reed ze elders naartoe. Amper aardt
regenval tot oefenwatertjes en metawatervallen of elke troepoudste katapulteert iemand.
Ja, klote toch?! Zelf eten arendsjongen chocoladetruffels. Hij tekent echter retegoed op
muren, wanden, aardewerk, appelbomen, roterende eenpersoonspannetjes. En niemand
anders urineert tegen Otto! Weet elke gordijnverkoper. Rijdend is Jean diep tevreden. Zoë
etaleert rennend een niet te weerstaan elfde gebodje.
Bezemend of vervend, en Nico is sympathiek. Het eetlustvervangende tepeltje betaalt
otzet enerverende kopermunten. Nog elf reigers grijpen ergens Nico’s strot tot
eekhoorntjesbrood. Veel indigo’s neuken daapse echtbrekers. Nog volgens onder liggende
gansjes eert niemand Simon, de eftelingkenner. Computers openen mega-store, peuter
uilebalt traag en raar in sloten. Help eenvoudige tuinbroekjes bij oefensessies. Een
kraaloogjesverzamelaar eert ronduit wel. Ezels, leipo’s. In kooigevechten grijpt Anton naar
ambivalente aalscholvers. Reutelend en enerverend neukt Medvedev Engelse diplomaten
en weteringcircuitminnende, eensgezinde radicalen. Krijg eerdaags rabiës! Of ook
Kleverman het in jijbakken kan aantonen negeert het eventuele tranentrekkende
boekwerkje of eenheidsworst kan nog internationaliseren. Enerzijds tyfus (vrienden,
indianen, negers, denen, Engelsen, Noren, Hunnen, Indiërs, jodens, zieners, elfjes,
godenzonene, trekpaarden, dazen), anderzijds tentharingen. In kogelronde e-mails entert
Nico meeldraden aan Italiaanse luipaardvangers. Nog aardige, algehele rariteiten. Het
eventuele tegenzetje mag anderzijds graag apentrots zitten immobileren. Ja, nee, maar…
Of elcerlyk tot sauerkraut tuurt: u roept en noopt. Dralend iemand emotioneel hoereren.
Evenveel buisposten beven eventjes nog na. Of gooit een Engelsman nooit, ever. Xylofonen
eroderen metterjaren paradijsachtig. Levend aarden aardappelen religieuzer.
Meersterlijke aria’s ademen rare vogels. Ogenschijnlijk lijken gevers en nemers stichtende
heilzoekers. Even toch meegeroken aan grote azijn zeikende, in Juinen naaiende
ladenlichtende, invloedrijke grootinquisiteur! Tot het eventuele tekentafeltje behoeden
ochtenderecties eikels. Kut, God… en waar onzin ontstaat, neigen waarheidszoekers
afkeurend achterop rakend het ene terloopse hoorspel of operette reutelend tegen te
episteren. Luie indianen geven graag. En nu.
Iemand negeert eventjes een babywinkel aan babykleertjes. Yoghurt waait in
nevenliggende kelders. Eelt ligt op Perzische hevelvoetjes en trommelt broze omstanders.
Slaapverwekkende engeltjes negeren liever ons mensen met eeltbulten. Radeloos punnikt
Lorelei eenhoorns in negligé’s. Klootzak, of ondoorgrondelijke penis? Ik koop
babyschoentjes aan Bosch Y Schaduw. Chocolade hoentjes om even niets te jonassen. En
stiekem vreet Olaf onze radijsjes. Men neme zuigzoenen onder octrooi. Nu!

Stijloefeningen (89) – Klumperbeven
Posted on 20 juni 2011 by Molovich
Ik bus de stap uit en been met gepaste zwind over het stationsplein. In mijn zoon ligt de
kinderwagen te slapen. Het pijpt regenstelen en er guurt een winderige waai. De mensen
keren in zichzelf gelopen, kraag in de kop, grond richting neus. Het is hier niet bepoeld een
vrolijke baal. Wat een zeringtooi! Amsterdam lijkt wel één blote grouwput. Drilpalen en
heiboren trommelen mijn teistervliezen. Ik plank verder over een loop. Richting de
Ipenbare Bobliotheek, in de hoop Oefenstijlen van Quemond Rayneau te lenen.
Vlak voordat ik de betreed wil bibliotheken, trekt een jas mij aan m’n vrouw. Het is een
beeldvrouwe schoon, met haar zo raaf als de zwarten. Ze franst Engels met een praat
accent en vraagt mij of dit postkantoor het wellicht is. Er heeft hier inderdaad post een
ooitkantoor gestaan, lang geleden. Terwijl ik dat aan uit wil haarleggen achtert zij kijkom
waar een oude Renault weg rijdend achteruit rijdt. Ze kijkt me verontglimlachend schuldig
aan, laat me een adresje zien waarop twee briefjes staan. Staarhuisraad, lees ik. Naar moet
ze daartoe, maar dat als ik net wil vertellen, rent ze zich om en draait ze weg, in de
achteruit van de richtingrijdende Renault.
Boven, op de verdiepte tweeling, qoek ik bij de zoek naar Oefenstijlen. Maar hoe ik oek
zook, het vind is niet te boeken. Ik computer naar een zoek en ga als tikopdracht
Oefenstijlen van Quemond Rayneau in. Volgens de catagale digitogus is het boek gewoon
aanwezig. Omdat ik zaak wil zijn van m’n zeker, hulp ik de roep in van een medewerker.
Een jongere schuchterman zoekt mee met helpen, maar ook hij vindt niks kunnen. Hij tipt
me wel de geef om even een stuurtje naar de mail te magazijnen. Kost je een tijdje
kwartieren, maar bij de heb moeten ze ‘m zeker magazijnen. Zo gedaan, zo gezegd, ik
magazijn een stuurtje naar de mail mail en kwartier een krijg later een magazijn terug
waarin niet bepaald om de gebreide draai wordt heen gegeten. Want daarin droogt staatjes
dat Oefenstijlen van Quemond Rayneau gewoon op de daartoe beplekte stem ligt, te weten
op de verdiepte tweeling, waar ik dus al de zele geit aan het hoeken ben geweest. Ik was
dus mooi met een blije mus doodgemaakt.
Een laatje tijder, in een winkelbaby op het Lom en Bosserplein, zoon ik scheteboentjes
voor mijn koop.

Stijloefeningen (90) – Zombie
Posted on 21 juni 2011 by Molovich
Duizenden hongerige ondoden lopen zielloos over het stationsplein. Op zoek naar voedsel,
naar half vergane hondenlijken, naar vers mensenvlees. Het is gekkenwerk dat ik hier ben,
maar de brandstof van de bus is op. Ik hoopte dwars door de menigte wandelende lijken
heen te kunnen rauzen. Maar het mocht niet zo zijn. Ergens ter hoogte van het gebouw dat
ooit Oibibio huisvestte, hield de bus op met rijden. Ik heb ‘m uit laten rollen en nu loop ik
hier. Onder mijn gele regenpak heb ik mezelf in aluminiumfolie verpakt in de hoop niet
besmet te worden door de verontreinigde miezerregen. Donkere wolken hangen als een
woedende God boven het troosteloze Centraal Station. Een venijnige wind rammelt aan de
kapotte ramen. De kinderwagen die ik voortduw zit vol met jachtgeweren, ijzeren staven,
keukenmessen, een shotgun en een kettingzaag. Maar als ik dat hier moet gebruiken… als
ze merken dat ik nog niet dood ben… dan ben ik verloren, dat weet ik maar al te goed.
Waarom doe ik dit eigenlijk? Om Stijloefeningen van Raymond Queneau te kunnen
bemachtigen. Tja. Als ik mij iets in m’n hoofd haal, dan rust ik niet voordat ik het voor
elkaar heb. Zo ben ik. Daar kan geen bloeddorstige ondode ook maar iets aan veranderen.
Gelukkig zijn ze te veel met zichzelf bezig om me op te merken. Ik heb het gehaald en loop
nu over een plank. Links en rechts modderige bouwputten die er verlaten bij liggen.
Beneden vechten drie schurftige honden om een groen uitgeslagen mensenbeen.
Voor de bibliotheek. Een aantal letters die ooit, in betere tijden, samen met een een
aantal andere letters boven de ingang de woorden Openbare Bibliotheek vormden, liggen
op de grond. De ruiten van de bibliotheek zijn stuk voor stuk gesneuveld. Ik kijk naar
boven. Het gebouw hangt dreigend over me heen, als een enorme grafsteen die mij elk
moment kan verpletteren. Ik pak voor de zekerheid m’n shotgun uit de kinderwagen en
laad ‘m door. Net als ik naar binnen wil gaan, voel ik dat er iemand aan mijn rechterbeen
hangt. Als in een reflex geef ik een trap naar achteren, draai me om en schiet een kogel
dwars door het hoofd van een vrouwelijke zombie. De kogel mist z’n uitwerking niet: haar
halve hoofd is weg. Haar gitzwarte krullen bungelen op haar rechterschouder. Waar ooit
haar rechteroog had gezeten zit nu een groot gapend gat waaraan een oor bungelt. POST
OFFICE, schreeuwt ze. Ik hoor dat ze een Frans accent heeft. Ooit heeft hier inderdaad een
postkantoor gestaan. Lang voordat Amsterdam besmet raakte met het virus. Terwijl ik
mijn shotgun herlaad, draait de ondode vrouw zich om en waggelt ze met haar armen
vooruit richting een achteruit rijdende Renault 21 waarin een lachend skelet achter het
stuur zit. Lappen vlees hangen aan zijn schedel. Ik schiet de vrouw in haar rug. Flarden
bedorven zombievlees vliegen in de rondte, maar de vrouw blijft half vallend doorlopen.
Boven op de tweede verdieping. Het is een chaos hier. Alle ramen zijn eruit. Er liggen
meer TL-buizen kapot op de grond dan dat ze aan het plafond hangen. Overal liggen
boeken. Bij de Q zijn zowaar een aantal boeken van Queneau te vinden, maar uiteraard zit
Stijloefeningen daar niet bij. Dat zul je altijd zien. Ik loop naar de bureaus waar eens de
computers stonden. Er staan er nog wel een paar. Maar alles is eruit gehaald. Volledig
ontmanteld. Aan diggels geslagen beeldschermen. Maar terwijl ik hier sta, zie ik dat er
iemand achter een bureau zit. Ik laad mijn shotgun weer en sluip op de persoon af, die
diep geconcentreerd boeken aan het sorteren is. Een vrij gave, van enige blos voorziene
huid doet mij vermoeden dat ik hier met een levend wezen te maken heb. Als ik hem vraag
wie hij is, schrikt hij zich helemaal het apenzuur. Maar hij hervat zich vrij snel door een
AK47 te pakken en in het wilde weg te gaan schieten. Gelukkig is de man zo bijziend als
een Kentucky Fried Chicken, zodat ik tijd heb om me te verschuilen achter een stuk of tien
zo te zien amper gelezen exemplaren van De Ontdekking van de Hemel. ‘Ola
supermercato‘, schreeuw ik, ‘ik wilde alleen maar weten of jullie Stijloefeningen van
Raymond Queneau hebben.’
‘Zeg dat dan’, schreeuwt de medewerker.
‘Ik ben op zoek naar Stijloefeningen van Raymond Queneau.’
‘Bij de Q’, schreeuwt de medewerker.
‘Daar lag ie niet.’
‘Misschien heeft het magazijn nog een exemplaar’, zegt de medewerker.
‘Hoe weet ik dat?’
‘Moet je even een mailtje sturen.’
‘Zijn er nog computers die het doen dan?’
‘Nee.’
‘Hoe moet ik dan een mailtje sturen?’
‘Goed punt. Laat mij daar even over nadenken.’ Zegt de medewerker.
Vijftien minuten later deelt de medewerker mij mede dat er lang over heeft nagedacht,
maar dat hij geen idee heeft hoe je het magazijn zonder mail moet bereiken. Enigszins
teleurgesteld begin ik aan de barre tocht terug.
Op het Bos en Lommerplein, vlak bij mijn schuilplaats onder de restanten van de
ringweg, vind ik in een verlaten babywinkel een paar prachtige babyschoentjes voor mijn
zoon.

Stijloefeningen (91) – Telegrafisch
Posted on 22 juni 2011 by Molovich
BUS STOPT STOP NAAR BIBLIOTHEEK VOOR STIJLOEFENINGEN STOP VAN
RAYMOND QUENEAU STOP REGEN EN WIND MENSEN IN ZICHZELF GEKEERD
STOP MODDERIGE TERINGZOOI HIER STOP DRILBOREN EN HEIPALEN
TEISTEREN TROMMELVLIEZEN STOP VROUW VRAAGT IN ENGELS MET FRANS
ACCENT OF DIT POSTKANTOOR IS STOP ONTKENNEND ANTWOORD WORDT NIET
GEHOORD WEGENS WEGRENNEN NAAR ACHTERUITRIJDENDE RENAULT STOP
TWEEDE VERDIEPING BIJ Q STOP STIJLOEFENINGEN NIET AANWEZIG STOP
VOLGENS COMPUTER WEL STOP MEDEWERKER ZOEKT MEE STOP OOK NIKS
STOP VOLGENS MEDEWERKER EXEMPLAAR IN MAGAZIJN STOP MAIL NAAR
MAGAZIJN STOP MAIL VAN MAGAZIJN STOP VOLGENS MAGAZIJN
STIJLOEFENINGEN GEWOON AANWEZIG OP DAARTOE BESTEMDE PLEK STOP
KUT STOP BABYSCHOENTJES IN BABYWINKEL OP BOS EN LOMMERPLEIN STOP
OOK MOOI STOP

Stijloefeningen (92) – Zoon
Posted on 24 juni 2011 by Molovich
Vroem. Tuut tuut. Whèèèh!! Die! Die! Whèèèh! Die! Die! Hjumhjumhjum. Zzzzzzzzzz.*
Zzzzzzz.**
Zzzzzzz. Hjumhjumhjum. Zzzzzzz. Grumbl. Huh? Whèèèh. Die! Die! Papa?
Hjmwhumwhum. Boe?Boe? Hjmwhumwhum. Whèèèh!!! Die!***
Zjjoemmm. Vroem. Tuut tuut. Schoe!****
* We zitten in zo’n enorme auto, samen met een aantal andere mensen. Ik voel dat ik elk
moment in slaap kan vallen. Ik gooi woedend m’n speen weg. Papa pakt de speen op, doet
‘m even in zijn eigen moment en stopt ‘m dan in mij. Ik haal de speen eruit en gooi hem
weer woedend weg. Dat herhaalt zich een paar keer. Totdat ik me helemaal leeg gezogen
voel. Ik kan niet meer. Ik begin op de speen te zuigen en binnen een paar seconden wordt
de wereld troebeler en nog een paar seconden later ben ik weg. Het deint lekker. Ik hoor
wat gekraak, het wordt wat benauwder. Even later hoor ik een sissend geluid. Het is ineens
een stuk kouder. Er klinkt een zacht getik. Ik hoor voetstappen van heel veel mensen.
Stappe stappe stappe. Ik hoor gedreun en gedril.
**Ik hoor papa praten tegen een vrouw die niet mama is. Ze brabbelen in een
onverstaanbaar taaltje. Even later voel ik dat de temperatuur aanzienlijk is gestegen. Even
word ik zwaarder, dan heel even lichter. Ik zweef. Het wordt rustig. Er heerst hier een
aangename sfeer. Vrolijke lichtvlekken vliegen voor mijn gezicht. Daar komt mama aan,
met aap.
*** Grote, witte, lichtgevende ballen stuiteren voor mijn ogen. Aap danst. Mama danst
mee, ze is heel erg vrolijk. Papa zegt iets. Ik zie ‘m niet. Hij zegt: ‘Ik ben op zoek naar
Stijloefeningen van Raymond Queneau.’ Ik vlieg met mama en aap over de stad die van mij
is. Papa zegt iets over de computer en dat het er moet zijn, maar dat hij niks kan vinden. Ik
suis naar beneden, de grond glijdt onder me weg. Ik kom ineens tot stilstand. Ik kijk
omhoog. Papa en een man die ik niet ken staan voor een kast die vol staat met boeken.
Zo’n soort kast hebben wij thuis ook. Ook vol met boeken. Ik vind het leuk om die boeken
eruit te halen en ze op de grond te gooien. Dat vind ik misschien wel het leukste wat er is.
Ik doe het bijna elke dag. Papa en mama laten de boeken vaak op de grond liggen. Dat vind
ik wel jammer, het geeft een slordige indruk. Papa gaat achter me staan. En het volgende
moment zoeven we door de ruimte. Ik zie overal boeken. Zoveel boeken heb ik nog nooit
bij elkaar gezien. Waar ik ook kijk, ik zie boeken. Ik hoop dat ik ze zo meteen op de grond
mag gaan gooien. Wat is dit eigenlijk voor wonderlijke plek? Hoe ben ik hier gekomen. De
man kijkt overal naar de boeken. Hij vindt het jammer, dat zie je aan z’n gezicht. Wát hij
precies jammer vindt, dat weet ik niet zo goed, maar dát hij het jammer vindt, dat is wel
duidelijk. Hij zegt tegen papa dat papa een mail naar het magazijn moet sturen. Papa
bedankt de man uitvoerig en loopt dan naar een tafel en begint te tikken op iets zodat er op
het scherm iets gebeurt. Dat doe ik ook graag, thuis. Het duurt een tijdje. Ik zit hier maar,
in m’n wagen. Ik heb het eigenlijk wel gehad. Ik wil rijen. Ik zeg er wat van. Papa zeg dat ik
rustig moet doen. Maar daar trek ik me niks van aan. Ik zit hier maar, ik kan niks doen, ik
wil eruit, maar ik kan niks doen, behalve schreeuwen, dus doe ik dat maar. O wacht, ik kan
ook m’n speen weggooien. Ik gooi m’n speen weg. Papa pakt ‘m op en doet ‘m in zijn
broekzak. Maar dat is niet de bedoeling! Ik schreeuw nog harder. Papa zucht, haalt de
speen uit z’n broekzak, doet ‘m eerst in zijn mond en dan in mijn mond. Waar ik ‘m
meteen uithaal om ‘m weg te smijten. ‘Goed, jij je zin’, zegt papa. Hij pakt de speen op,
doet ‘m in zijn mond, dan in de mijne, gaat achter de wagen staan en even later vliegt de
wereld weer achteruit. Ik zie heel veel mensen, maar heel veel zeggen ze niet. Ik voel me
weer lekker. Ik vind het prima om stil te moeten zitten, maar dan moet op z’n minst de rest
van de wereld bewegen. Ineens stopt de wereld weer en staan we weer bij zo’n lichtgevend
kastje. Papa doet weer wat en begint dan ineens hardop te lachen. Lachend gaat hij achter
me staan, waarna de wereld weer in beweging komt. We gaan twee schuifdeuren door. Ik
even lichter, even zwaarder en dan staan we weer in een andere ruimte.
**** De wereld zet zichzelf weer in beweging, het gebouw verlaat ons, we zoeven over
een plank, gekloenk en getril dringt mijn oren binnen, ik zie heel veel mensen, we stappen
zo’n grote auto in, met andere mensen. Ik kijk graag naar mensen, ze zijn zo grappig
allemaal. Zo raar. Het duurt wel wat lang, vind ik. Ik wil bijna gaan protesteren en heb m’n
speen al in de aanslag als papa de kinderwagen beetpakt. Papa draait me een kwartslag en
dan verwijdert de bus zich van me. Even later staan we buiten. Lekker, frisse lucht. Maar
niet voor lang, want we rijden die babywinkel binnen waar papa en mama al heel vaak
naar binnen zijn geweest, maar waar ze bijna nooit iets hebben gekocht, behalve dingen
die helemaal niet handig bleken. Papa staat met schoenen in zijn hand. Hij houdt de
schoenen tegen mijn voeten. Het zijn mooie schoenen. Donkerblauw met rood. Toevallig
twee van mijn lievelingskleuren.

Stijloefeningen (93) – Vergezocht
Posted on 27 juni 2011 by Molovich
Het was in de omstreken van een gure februaridag rond het middaguur. Mijn zoon lag in
zijn kinderwagen te slapen als een oude jamaicaan die teveel Rum achter de ontbrekende
kiezen heeft. Ik stapte het gemeenteblik uit met de stramheid van een bejaarde ooievaar.
Ik zet mijn welgevormde voet richting het stationsplein. De mensen krioelen door elkaar
heen als een sprinkhanenplaag, door God gestuurd om mij iets duidelijk te maken. Hun
gezichten, zuur als pakken melk die drie dagen in de verzengende hitte tevergeefs hebben
moeten wachten opgedronken te worden. Dankzij een striemende wind geselt de
miezerregen mijn gezicht als de zweep van een oud-galeislaaf die in mij zijn vroegere beul
denkt te herkennen. Ik ben bezig aan een alles opslorpende queeste naar een vrucht van
literaire genialiteit, genaamd Stijloefeningen van de Franse letterenmastodont Raymond
Queneau, een man in wiens schaduw hooguit zijn eigen schaduw mag staan. Het boek is
even moeilijk vindbaar als een scheet in een bubbelbad, vandaar dat ik mijn geluk hoop te
beproeven in de Openbare Bibliotheek van Amsterdam. Om daar te geraken, blijk ik over
planken te moeten lopen met aan weerszijden afgronden met een diepte die doet denken
aan de ogen van het meisje van Yde. Heipalen beuken als de wanhopige koning van Siam
op de deur van zijn ouderlijk huis. Drilboren trillen de grond naar z’n grootje.
Voor de bibliotheek, vlak voordat ik deze wil betreden, word ik staande gehouden door
een vrouw met krullend haar, zo zwart als de longen van Humprhey Bogart. De vrouw
vraagt, in het Engels met een accent dat doet denken aan Charles Aznavour die She ten
gehore brengt, of dit wellicht het postkantoor is. Nu weet ik toevallig dat ooit, in een
verleden dat inmiddels lang en breed achter ons ligt als een dikke, soezende kat op kopse
kant van de rugleuning van de bank terwijl je naar een zoveelste herhaling van The Dukes
of Hazard aan het kijken bent, hier het even trotse als inmiddels ter ziele postkantoor heeft
gestaan, maar dat dit nu geenszins het geval is, zodat de vrouw hier niet bepaald aan het
juiste adres is, hetgeen ik haar met alle liefde wil vertellen, ware het niet dat zij wordt
afgeleid door een roestig vehikel dat achter haar achteruit rijdend de spreekwoordelijke
snor aan het drukken is, met als gevolg dat, net als ik haar mijn kennis aangaande de
postkantoren in onze geliefde hoofdstad wil delen, zij de zogenaamde benen neemt en
richting de pruimentijd vliedt.
Binnen, op de tweede verdieping begin ik mijn zoektocht, even logisch als voorspelbaar,
bij de Q van Queneau. Echter, tot mijn niet geringe leedwezen blijkt het boek even
onvindbaar als goede smaak in de huiskamer van Gordon. Maar omdat ik nooit te beroerd
ben om het zekere voor het onzekere te nemen ook al is er een aan zekerheid grenzende
waarschijnlijkheid dat mijn poging het zekere voor het onzekere te nemen tevergeefs is,
raadpleeg ik de computers die er die dag bij liggen als een stel zonnende zeehonden op het
wad. En wie schetst mijn verbazing dat, als ik de juiste zoektermen in tik, Stijloefeningen
wel degelijk aanwezig blijkt te zijn op de daartoe bestemde plek. Ik besluit mijn zoektocht
niet meer alleen voort te zetten en roep de broodnodige hulp in van een medewerker die
eruit ziet als een kruising tussen een jonge Cassius Clay met tuberculose en de hondjes van
Pim Fortuyn. Nadat ik heb uitgelegd wat de situatie is, besluit de jongeman met mij mee te
zoeken, maar ook hij, zo zal niet veel later blijken, blijkt niet in staat om het boek te
vinden, noch op de daartoe bestemde plek, noch op enige andere plekken waar het boek
min of meer logischerwijs zou kunnen zijn neergelegd door lieden even vakonbekwaam als
nonchalant. Met het dunne stemgeluid van een jonker die in een publieke waterplaats in
het achterwerk wordt geknepen en niet gediend is van deze attentie, vertelt de medewerker
mij dat ik mijn geluk moet beproeven bij het magazijn. Dit kan middels het componeren
van een mail, waarna ik voor de duur van 1/96e dag dien te wachten op antwoord. Als ik
dit antwoord dan uiteindelijk daadwerkelijk onder mijn vermoeide ogen krijg, wil mijn
broek aanstalten maken om van mijn kont te zakken, ware het niet dat mijn broek niet de
beschikking heeft over een eigen wil. Dit omdat Stijloefeningen, aldus het alwetende
magazijn, gewoon aanwezig zou moeten zijn op de daartoe bestemde plek, te weten bij de
Q van Queneau waar ik al minstens sinds het uur van de draak aan het zoeken was.
Later, toen de zon reeds verscheidene graden gedaald was op de monumentale trap van
zijn hemelse zegetocht en ik mij wederom had laten vervoeren door een buswagen van
dezelfde lijn, schafte ik in een babywinkel op het Bos en Lommerplein, een paar schoenen
voor mijn zoon aan.

Stijloefeningen (94) – Nico Dijkshoorn die Mart Smeets imiteert
Posted on 28 juni 2011 by Molovich
Noot vooraf: de heer Nico Dijkshoorn hecht eraan te melden dat hij onderstaande niet
heeft geschreven.
Ik stap uit een, ja wat is het eigenlijk?, een bus. Lijn 21? Zou zomaar kunnen. Twaalf
uur. In de middag. Mijn zoon, luistert u mee?, mijn grandioze zoon, diezelfde zoon die
zojuist nog die knotsgekke bus bij elkaar zat te janken alsof, alsof zijn leven ervan af hing,
díe zoon ja, precies die zoon… die slaapt nu als een roos in zijn, hoe zou ik het noemen – in
zijn kinderwagen? Lijkt er wel op. Maar wat een weer jongens! Hahaa! Wat een weer! Wat!
Een! Onwaarschijnlijk! Weer, lieve mensen! De wind, die knotsgekke wind, diezelfde wind
die al sinds het begin der dagen over deze aarde ronddwaalt, die dwaalt nu hier. Hier en
nu. Over het Stationsplein. Dat knotsgekke, heerlijke plein. En dan die regen! En de
mensen? Die grandioze gekken? Die – mag ik dat zeggen?, ja dat mag ik zeggen – die
mensen die zich geen ene mallemoer van hun medemens aan trekken. Na ons de
zondvloed! Die mensen lopen nu op het stationsplein. Zo is het toch? Zo. Is. Het. Maar wat
doen wij hier, op dit knotsgekke plein? Waarom begeven wij ons in dit troosteloze, dit –
mag ik dat zeggen? ja, dat mag ik zeggen – dit kloteweer, waarom begeven wij ons hier? En
nu? Omdat wij, waarde kijkers, omdat wij op weg zijn naar de bibliotheek. Ja, u hoort het
goed, naar de Openbare Bibliotheek nog wel. Om Stijloefeningen te lezen, dat knotsgekke
Stijloefeningen van die – mag ik dat zeggen? ja, dat mag ik zeggen – grandioze gek
Raymond Queneau. C’est le tongue qui fait le musique, dat kent u. Maar kijk – wat is dit?
Lopen wij hier ineens over en plank? Met aan weerszijde, hoe zal ik het noemen?,
ordinaire bouwputten. Wat hoor ik daar? Hoor ik daar dat knotsgekke, stoempende geluid
van heiende heipalen en trillende drilboren. Je moeder op een houtvlot, zul je bedoelen!
Vlak voor ik die heerlijke, knotsgekke bibliotheek wil ingaan, word ik aan mijn
peperdure Noorse trui getrokken door een, hoe zou ik het zeggen, een vrouw, meneer!
Heus! Een vrouw, een grandioze, knotsgekke vrouw, die zich door niets en niemand de wet
laat voorschrijven! Een heerlijke vrouw! Een vrouw uit duizenden. Een vrouw die – mag ik
dat zeggen? ja, dat mag ik zeggen – die ik zo, hier en nu op de tafel zou willen leggen om
eens goed, ja, hoe zeg ik dat netjes, een veeg te geven die zij zich nog zou heugen totdat –
mag ik dat zeggen? ja, dat mag ik zeggen – totdat er gras op haar buik groeit. Ze vraagt iets
– wat? ik weet het niet, ik was te druk bezig met het luisteren naar mijn eigen gedachten.
De vrouw heeft zwart haar. Prachtig! Zwart! Wit! Zo lang het maar geen grijs is. Grijs is
saai. Grijs is de middelmaat. Grijs is waardeloos. Grijs is niks. Grijs is kleurloos. En terwijl
ik zo in mijn – mag ik dat zeggen? ja, dat mag ik zeggen – mijn boeiende gedachten
verzonken ben, rent de vrouw weg naar een, wat is het?, een muisgrijze Renault die
achteruit rijdend van ons weg rijdt. Vreemd? Ja, best wel. Dat mag je gerust weten.
En dan? Ja, dan! Dan sta je ineens op de tweede verdieping. Te zoeken. Bij de Q. Naar
Stijloefeningen. Naar dat knotsgekke boek van die knotsgekke schrijver. En dan staat het
er niet. Wat doe je dan? Dan kijk je voor de zekerheid nog even op de computer. Op die
ontzettend gekke, grandioze computer. Maar wat lees je daar? Wat staat er op dat scherm
te lezen. Wat zeggen die knotsgekke lettertjes op dat lichtgevende beeld? Dat het boek wel
aanwezig is. Vreemd? Ja. Vreemd. Gek? Ook. Ja. Gek. Onbegrijpelijk? Nee. Dat niet. Dus
wat doe je dan? Ga je dan nog een keer kijken? Nee. Er is niks met je ogen. Ja, ze hebben
een brilletje nodig, maar verder functioneren ze nog uitstekend. En dan ga je naar zo’n
medewerker, en die vertel je wat het probleem is, wat het knotsgekke, alle wetten van het
universum tartende probleem is. Wat je hebt, gooi je eruit! Smijt je eruit! Maar die
medewerker – mag ik dat zeggen? ja, dat mag ik zeggen – is een uilebal van het zuiverste
water. Want wat doet hij? Wat doet die knotsgekke uilebal? Die zoekt waar jij ook net hebt
gezocht. En wat gebeurt er dan? Wie het weet mag het zeggen. Mag ik het zeggen? Ja, ik
mag het zeggen, want de medewerker, die rare snijboon van een medewerker, die vindt
uiteraard niks. Maar hij heeft wel een tip. Een gouden tip. Een tip om je vingers bij af te
likken. Een tip die al het voorgaande goed maakt. Zal ik het zeggen? Ja, ik zal het zeggen.
Magazijn. Zegt u dat iets? Waarschijnlijk niets. Maar in het magazijn, zo vertelt de
medewerker, in dat grandioze, onmetelijke magazijn, daar bevindt zich ongetwijfeld nog
een exemplaar van dat buitengewone, onnavolgbare Stijloefeningen van die knotsgekke
Raymopnd Queneau. Van dat boek dat we nog nooit in handen hebben gehad, maar waar
we met z’n allen toch een beetje van zijn gaan houden. Van dat boek heeft het Magazijn
dus hoogstwaarschijnlijk nog een exemplaar. Hoef je alleen nog maar een mailtje te
sturen. Naar het magazijn. Naar dat knots- en knotsgekke magazijn. Dus dat doe je. Je
stuurt de mailtje. Je wacht. Zweet. Wacht. Kijkt op je horloge. Wacht. Trommelt met de
vingers. Wacht. En wacht. En dan… mail… Mail open. Lezen. Verbijstering. Je valt van je
stoel. Met dat enorme lijf van je, val je van je stoel. Met dat enorme lijf val je van die – mag
ik dat zeggen? ja, dat mag ik zeggen – van die godverdomde tyfusstoel. Want wat lees je?
Wat lees je in die on-waar-schijn-lij-ke mail? Dat Stijloefeningen ligt waar het hoort te
liggen.
Op het Bos en Lommerplein, op dat ontzettend leuke, levendige, knotsgekke Bos en
Lommerplein, koop ik babyschoentjes in een babywinkel. Mag ik dat zeggen? Ja, dat mag
ik zeggen. Babyschoentjes! Hier heb ik een glas. Daar zit rood vocht in. Dat kun je drinken.
Op Dalida. Chin.

Stijloefeningen (95) – Het gebrek
Posted on 29 juni 2011 by Molovich
De bus uit. Mijn zoon tukt in zijn kinderkoets. Eindelijk. Ik loop over het plein. Een
gierende wind en een striemende miezerregen geselen mijn gezicht. De mensen kijken
voor zich uit, ieder voor zich. Ik ben op weg richting de bibliotheek om Stijloefeningen te
lenen van hoe heet die schijver, iets met een Q. Welk een bende is het hier trouwens, zie ik
nu! Ik moet verder over een stuk loophout. Beneden mij bevinden zich diepe bouwputten.
Mijn trommelvliezen worden op hun degelijkheid getest door heiende heipalen en
drillende drilboren. Ik mis iets. Ik voel het. Het klopt niet. Ik mis iets.
Voor ik de bibliotheek wil binnen lopen, houdt een vrouw mij tegen. Ze heeft
diepdonkere, dikke krullen. Ronduit betoverend. Ze spreekt Engels met een Bretonse tong.
Of zich hier het postbureel bevindt. Dit is niet zo, weet ik. Een tijd geleden nog wel, nu niet
meer. Echter, precies nu ik de vrouw wil vertellen welke richting ze op moet, wordt d’r
bekommernis met mijn persoontje verstoord door een hoog geluid: een met hoge toeren,
in tegengestelde richting wegrijdende Peugeot. De vrouw tovert een briefje uit d’r tuniek.
Ik lees het briefje, maar net nu ik de vrouw wil vertellen welke richting ze uit moet, rent ze
weg. Richting de in tegengestelde richting wegrijdende Peugeot. Ik mis nog steeds iets.
Boven, op de tweede verdieping. Ik heb mijzelf voor de Q gepositioneerd (verdomme,
hoe heet die schrijver nu). Ik vind echter niks. Geen Stijloefeningen te bekennen. Voor de
zekerheid bekijk ik de computers. En hup! Wie schetst mijn verbijstering? Stijloefeningen
moet gewoon present zijn. Voor de zekerheid, zo besluit ik, roep ik hulp in. Een
medewerker zoekt met me mee. Echter, ook hij vindt geen Stijloefeningen. Gelukkig heeft
hij wel een goede tip! Ik moet even een berichtje richting het depot sturen met het verzoek
om te kijken of Stijloefening wellicht bij hen ligt. Duurt wel 15 minuutjes. Zo gezegd, zo
gepiept. Ik stuur een bericht, krijg een bericht terug met de volgende mededeling:
‘Stijloefeningen is present op de juiste plek.’ Meer niet. Precies de plek die ik de hele tijd
heb zitten uitpluizen.
Op het Bos en Lommerplein in een kinderwinkel, koop ik hele kleine schoentjes voor
mijn zoon. Ook mooi. En op zich ben ik tevreden. Echter, het gevoel blijft. Er klopt iets
niet. Ik mis iets.

Stijloefeningen (96) – Martin Bril
Posted on 1 juli 2011 by Molovich
Centraal Station. Iedereen gaat er naartoe, niemand moet er zijn. Behalve om verder te
reizen. Ik stap uit de bus, lijn 21.
Van Geuzenveld naar Centraal Station.
Mijn zoon slaapt in zijn kinderwagen. Eindelijk.
Het is druk op het plein, en toch heerst er een rust. De mensen zijn met zichzelf bezig. Kop
in de kraag, ogen op de eigen voeten.
Het miezert en het waait.
Ik ben op weg naar de Openbare Bibliotheek. Om stijloefeningen van Raymond Queneau
te lenen. Ik loop over een houten plank langs bouwputten.
Amsterdam ligt altijd wel ergens open.
Voor de bibliotheek word ik staande gehouden door een vrouw. Het is een mooie vrouw.
Met dik krullend haar, zwart als schoensmeer.
Ze vraagt of dit het postkantoor is. In het Engels, met een Frans accent.
Ooit stond hier inderdaad het postkantoor. Alles verandert constant. Wat is, verdwijnt.
Daar kun je donder op zeggen.
Ik wil haar vertellen dat dit de bibliotheek is, maar haar aandacht wordt getrokken door
iets wat achter haar plaatsvindt. Ik kijk over haar schouder en zie een roestige, grijze
Renault 21 achteruit rijdend wegrijden.
Ze draait zich weer naar me toe en glimlacht. Ze laat mij een briefje zien.
Raadhuisstraat, lees ik.
Maar net als ik wil zeggen dat ze daar moet zijn, draait de vrouw zich om en rent ze weg.
Naar de roestende Renault.
Wonderlijk.
Boven op de tweede. Bij de Q. Wel veel Queneau, geen Stijloefeningen. Zul je altijd zien.
Ik raadpleeg de computer. Stijloefeningen is wel aanwezig.
Ik roep de hulp in van een medewerker, een schuchtere jongen met zo’n Noorse trui die
Mart Smeets aantrekt als hij over schaatsen moet praten. Maar dan niet echt. Vermoed ik.
Het verschil kan ik niet zien.
Hij zoekt met me mee. Maar vind niks. Hij raadt me aan een mail naar het magazijn te
sturen. Die hebben nog wel een exemplaar.
Ik mail.
Mail terug: Stijloefeningen moet liggen waar het hoort te liggen.
Tsja.
Op het Bos en Lommerplein koop ik babyschoentjes voor mijn zoon. Hij had nieuwe
schoenen nodig. Zo zie je maar weer.
In de verte sterft een reiger.

Stijloefeningen (97) – Steenkolenfrans
Posted on 4 juli 2011 by Molovich
Le premier fevrièr 2011. Presque midi. Le bus s’arrête. Ligne 21. Place de Gare Centrale. Je
marche au derrière d’un poussette. Mon fils dort. Je suis en route au Bibliothèque Public
pour emprunteur Exercices de Style de Raymond Queneau. C’est un livre très dificile
d’acquérir. Mais zut alors, quelle ravage ici! Il y a beaucoup de puits de travaille! Les
politis enfonsent, les foret forent.
Devant le bibliothèque. Á douze heures quarante trois. Une femme s’adresse á moi. Elle
est très jolie. Non, jolie n’est pas le mot just. Elle est charmante, magnifique, incroyable!
Ses boucles sont noir comme une nuit sans lune. Elle me demande dans Anglais avec une
accente Française q’ici est la poste. ‘Je parle Français’, je dit. ‘Comment ça va? Comme ci,
comma ça. Et ça, c’est n’est pas la poste, c’est le bibliotèque. C’est vrais, ici etait une poste,
mais il y a longtemps.’ La femme n’écoute pas, elle est destracté par un Renault gris qui va
sens devant derrière de nous. Elle tourne, elle rit. Très mélancolique. Je voudrais dire
qu’elle doit aller au Rue de Raadmaison, mais elle a tourné et elle s’enfuit au Renault. Au
jamais voire, ma chérie!
Dans le bibliothèque. Au deuxième étage. Le temps est treize heures quartre. Je cherche
prèsque au Q. Il y a beaucoup de livres de Queneau, mais pas l’Excersises de Style. Pour la
securité, je cherche au P et au R, mais rien. Domage garage. Je vais aux computères. Le
catalogue onligne du bibliothèque me dit que Exercices de Style est effectivement présent.
Je vais á un collaborateur du bibliothèque. Je le dit mon problème. Il est très arrogante est
ne veut pas mon aider. Je demande encore le même question. Le collaborateur soupire. Il
s’éléve et mon aide á cherche. Mais rien du tout. Exercices de Style n’est pas là. Mais le
collaborateur a une bout! Il me conseille de faire un e-mail au magasin. Là-bas, on a un
examplaire d’Exercices de Style, sans doute! Je fais un e-mail. J’attende quinze minutes.
Un e-mail retour de magasin: ‘Monsieur, Exercices de Style est présent au deuxième
étage.’ C’est l’espace exactement que j’ai déjà cherché tous le jour! Je pars. Desillusioné.
Une heure après. Au Place de Bois et Ombre, dans une boutique de bébé. J’achète des
chaussures bébé pour mon fils.

Stijloefeningen (98) – Freudiaans
Posted on 6 juli 2011 by Molovich
Ik stap uit de lul. Mijn aarsrivaal ligt te slapen in zijn kinderwagen. Wat een kutweer. De
mensen zijn met zichzelf bezig, wat er hoogstwaarschijnlijk op neerkomt dat ze aan seks
met hun moeder denken. Ik ben op weg naar de Openaarse Bilbiotheek van Amsterdam,
om Stijloefeningen te lenen, een boek waarin Raymond Queneau op 99 verschillende
manieren probeert te vertellen dat hij homoseksueel is en seks wil met een jongen met een
lange lul, euh nek. Ik loop over een pik, met aan weerszijde diepe bouwkutten. Gigantische
heipalen en drillende drilboren penetreren de koude grond.
Voor de bilbiotheek word ik staande gehouden door mijn moeder, euh, door een vrouw.
Diepzwarte adders kronkelen op haar hoofd. Ze vraagt in het Engels met een Frans accent
of dit het peniskantoor is. Postkantoor bedoel ik. Postkantoor. Ooit was hier inderdaad het
hoofdkantoor van de Amsterdamse penis gesitueerd, maar dat is alweer een tijdje geleden.
Dat wil ik vertellen, maar de aandacht van Medusa wordt afgeleid door een anusgrijze
Renault 21 die achteruit van ons wegneukt. Medusa draait zich om, glimlacht en haalt een
borst tevoorschijn waarop ik onder andere het woord Raadhuisstraat lees. Ik wil haar
vertellen dat ze daar moet zijn, maar voordat ik iets kan zeggen, rent ze weg richting de
achteruit neukende fallus op wielen. Ik kijk haar na, haar hoofd verdwijnt achter de
loopbrug.
Boven, op de tweede verdieping van de bilbiotheek. Ik zoek bij de Q, maar het zoeken
gaat me moeilijk af want ik weet niet meer waar ik naar zoek. Die Q, die doet mij teveel
aan een spermacel denken. Ik kan nergens meer aan denken, behalve aan spermacellen.
Mijn gedachten worden bedolven onder miljarden Q’s die zich kronkelend een weg banen
richting een vluchtende eicel. Ik ga achter een onder het mannenzaad bedolven eicel zitten
en ram het woord Stijloefeningen op de plakkerige toetsen. Volgens de online kutalogus is
Stijloefeningen wel degelijk aanwezig. Ik wantrouw mijn eigen zoekcapaciteiten en roep de
lul in van een medewerker. Hulp, bedoel ik. Ik leg mijn probleem voor. Volgens de
medewerker ga ik gebukt onder een dubbel Oedipuscomplex, gecombineerd met een lichte
castratie-angst en postfeministische penisnijd. Bovendien ben ik in de anale fase blijven
hangen, heb ik te lijden onder de genderverwarrende tijden waarin wij leven en los ik de
problemen die ik daardoor heb op een passief-agressieve manier op. Het is tijd om de
navelstreng door te knippen, aldus de medewerker. Hij kan Stijloefeningen overigens ook
nergens vinden en raadt me aan een mail te sturen naar het vagijn. Magazijn, bedoel ik.
Magazijn. Ik stuur een vagijn en vijftien minuten later krijg ik een vagijn terug waarin
staat dat Stijloefeningen gewoon aanwezig is op het daartoe bestemde plekje.
Op het Kut en Lullenplein, in een babywinkel, koop ik babyschoentjes voor mijn zoon.
Doordat hij al te lang op te kleine schoenen loopt, zijn z’n voetjes enigszins gezwollen.

Stijloefeningen (99) – Beroemd
Posted on 11 juli 2011 by Molovich
Vlak voordat ik de bus uitstap bedank ik de buschauffeur via de spiegel voor zijn diensten.
Hij zwaait joviaal terug. ‘Mijn vrouw is een groot fan van u’, roept hij. ‘Doe haar de
groeten’, zeg ik en stap uit. Centraal Station. Ik duw mijn zoon voort. Hij slaapt. Zich
onbewust van de last die er op zijn schouders rust. Zoon zijn van de grote Max J.
Molovich. Je geeft het hem te doen. Het miezert een beetje en het waait. Ik stop mijn
hoofd diep in mijn kraag. De mensen kijken om, ik zie ze smoezelen, ik hoor ze fluisteren.
‘Is dat niet..? Volgens mij is dat… Ja hoor, zeker weten, het is ‘m.’ Alsof het uitspreken van
mijn naam in mijn nabijheid een doodzonde is. Anderen negeren zo achteloos mogelijk
mijn aanwezigheid in het hier en nu. Als ik ergens kom, verandert alles. Die verandering,
dat voel je. Het is een soort rusteloosheid die rond de mensen zoemt. Als een zwerm
opgewonden bijen. Het vreemde is: ik weet niet meer hoe het voelt zonder die verandering.
Ik ben op weg naar de Openbare Bibliotheek om Stijloefeningen van Raymond Queneau te
lenen. Ik loop nu over een plank met aan weerszijden diepe bouwputten. ‘Molo!’, hoor ik
iemand boven het gehei van de heipalen en het gedril van de drilboren uitschreeuwen. Ik
kijk naar beneden en zie een groepje bouwvakkers naar me zwaaien. Ik zwaai terug. Ze
lachen en geven elkaar high-fives.
Vlak voordat ik de bibliotheek wil binnengaan tikt er iemand op mijn rug. Er staat een
kleine vrouw met dikke, inktzwarte krullen voor me. Ik reik naar mijn binnenzak om een
foto met handtekening te pakken, maar de vrouw blijkt niet van hier en vraagt in het
Engels met een Frans accent of dit het postkantoor is. ‘Nee’, zeg ik, ‘dit is de bibliotheek.’
De vrouw glimlacht en kijkt achter zich. Daar rijdt een grijze Renault 21 achteruit rijdend
van ons weg. Ze draait zich weer om en glimlacht naar me. ‘Are you..?’ Ze durft haar zin
niet af te maken. ‘Yes’, zeg ik, ‘I am.’ Ze haalt een briefje uit haar binnenzak en een pen.
‘Would you..?’, zegt ze, ‘…my husband is a big fan.’ ‘Of course’, zeg ik. En doe de dop van
de pen. Raadhuisstraat, lees ik op het briefje. ‘That’s where you should go’, zeg ik terwijl ik
mijn handtekening zet. Maar ze grist het papiertje uit mijn handen, bedankt me met een
schaapachtig lachje en rent achter de Renault aan.
Binnen, op de tweede verdieping. De rust in de bibliotheek is duidelijk verstoord. Ik sta
bij de Q van Queneau te zoeken naar Stijloefeningen. Mensen lopen nadrukkelijk
nonchalant langs. Er staan ineens aardig wat mensen bij de R en de S te zoeken naar
boeken die ze vijf minuten geleden nog niet zochten. Ik vind niks, loop naar de computers
en deel hier en daar wat glimlachjes en knikjes uit. Ik tik ‘Stijloefeningen’ in op de online
catalogus. Twee schoolmeisjes van een jaar of veertien komen giechelend naar me toe.
Volgens de online catalogus ligt Stijloefeningen gewoon op de plank. ‘Meneer’, zegt de ene.
Ik glimlach. Ze houdt een boek voor zich. ‘Zou ik uw handtekening mogen’, vraagt ze.
‘Maar dat is een boek van de bibliotheek’, zeg ik. ‘Doe dan maar hier’, zegt ze. Ze geeft me
een dikke viltstift en trekt haar truitje omhoog. Ik zet m’n handtekening op haar buik en
geef haar navel wat bloemblaadjes. Ze bedankt me en loopt snel weg samen met haar
vriendin om ergens ter hoogte van de K in lachen uit te barsten. Ik loop naar een
medewerker die met z’n rug naar me toe zit te tikken op zijn computer. ‘Meneer’, zeg ik.
‘Ogenblik’, zegt hij. Hij blijft nog even doortikken, draait zich om en zegt zonder mij aan te
kijken: ‘Zeg het ‘ns.’ Ik vertel hem dat ik op zoek ben naar Stijloefeningen van Raymond
Queneau. Dat ik het niet kon vinden, maar dat het boek volgens de online catalogus
gewoon aanwezig is. ‘Dan moet u beter zoeken’, zegt hij. Hij kijkt me aan, ziet wie ik ben,
verslikt zich in zijn denkbeeldige koffie en begint zich nerveus te excuseren. Ik zeg dat het
niet geeft. Hij stamelt dat het wel geeft en biedt aan om mee te helpen zoeken. Hij gaat
eerst naar de Q. Vindt niks. Loopt de P en de R langs. Kijkt op de trolleys met net
teruggebrachte boeken. Zoekt bij de K van Kousbroek. Zelfs nog even bij de C van
Cousbroek. Ik zeg dat ik het wel een andere keer probeer, maar hij wil er niets van weten.
Volgens hem moet het magazijn er nog een hebben. Of ik hier even wil wachten. Hij rent
naar beneden. Is een kwartier weg. Ik deel wat handtekeningen uit. Een vrouw vertelt dat
ik haar leven heb veranderd. De medewerker komt hijgend boven met de mededeling dat
Stijloefeningen, volgens het magazijn, gewoon op de daartoe bestemde plek ligt. Bij de Q
van Queneau dus. Waar we de hele tijd hadden gekeken. Ik glimlach. De medewerker zegt
dat hij net een vriend heeft gebeld die bij een antiquariaat werkt. Daar hebben ze het boek
niet op voorraad liggen, sterker nog, er waren veel meer mensen naar op zoek, maar de
vriend van de medewerker had beloofd dat meneer Molovich voorrang zou krijgen. Ik
glimlach vriendelijk en bedank hem voor de moeite. Vlak voordat ik ga, vraagt de
medewerker, inmiddels diep paars aangelopen, of hij een handtekening kan krijgen. Zijn
moeder is een groot fan van mij.
Op het Bos en Lommerplein, vlak bij mijn huis, vind ik in een babywinkel de perfecte
babyschoentjes voor mijn zoon. Ik wil een foto met handtekening pakken, maar aan de
neutrale toon te oordelen waarop de verkoper vraagt of ik contant of met pinpas wil
betalen, heeft hij nog nooit van de grote Max J. Molovich gehoord.

Stijloefeningen (100) – Verrassing
Posted on 12 juli 2011 by Molovich
- ‘Biertje dan maar?’
– ‘Graag.’
– ‘Vermoeiende dag?’
– ‘Nah. Naar de bilbiotheek geweest. Met de bus.’
– ‘Gaat daar een bus naartoe?’
– ‘De bus stopt op het stationsplein.’
– ‘Ah. En vandaar moet je lopen?’
– ‘Ja, ik was met mijn zoon. Die sliep in zijn kinderwagen.’
– ‘Goed zo. Lekker wandelweer?’
– ‘Nee. Het regende en het waaide.’
– ‘Tja. Wat een chaos trouwens hè, daar.’
– ‘Nou! Die bouwputten! Ik moest godbetere het over een plank verder!’
– ‘Ja, schandalig is het. Maar wel mooi hè, die nieuwe bibliotheek.’
– ‘Ja, ik geloof het wel. Het was eigenlijk te groot om in z’n geheel te kunnen zien.’
– ‘Ik kan me nog herinneren dat daar ooit het postkantoor stond.’
– ‘Leuk dat je dat zegt. Vlak voordat ik de bibliotheek binnen wil gaan, vraagt een vrouw of
dit het postkantoor is!’
– ‘Dat meen je niet! Onder welke steen hadden ze die vandaan getrokken.’
– ‘Onder een Franse steen.’
– ‘Ah. Vandaar. En, heb je haar kunnen vertellen waar ze dan moest zijn?’
– ‘Nee, dat was het vreemde. Ze werd afgeleid door een Renault 21 die zo’n honderd meter
verder achteruit van ons aan het wegrijden was.’
– ‘Haar man?’
– ‘Wellicht. Anyways. Ik wil haar vertellen dat ze naar de Raadhuisstraat moet, maar ik
denk dat ze me niet hoorde, want terwijl ik het zeg rent ze weg naar de Renault.’
– ‘Eigenaardig.’
– ‘Ja, eigenaardig. Maar goed. Ik naar boven. Zoeken bij de Q. Maar niks hoor. Ik kijk op
de computer. En volgens de computer is het gewoon aanwezig. Dus ik naar een
medewerker. Die medewerker kijkt met me mee. Vindt ook niks.’
– ‘Vreemd.’
– ‘Vreemd ja. Maar die medewerker zegt dat ze bij het magazijn nog wel een exemplaar
hebben. Moet ik even een mailtje sturen. Dus ik stuur een mail. Wacht vijftien minuten.
Wat denk je?’
– ‘Nou?’
– ‘Volgens het magazijn ligt het boek gewoon waar het hoort te liggen.’
– ‘Dus?’
– ‘Dus? Dus dat was balen, want daar had ik de hele tijd al gekeken. En het boek lag echt
niet waar het hoorde te liggen.’
– ‘Eigenaardig.’
– ‘Kun je wel zeggen ja.’
– ‘Dus je bent helemaal voor niks naar de bibliotheek gegaan.’
– ‘Kort gezegd komt het daar inderdaad op neer.’
– ‘Weggegooide dag.’
– ‘Nou. Ook weer niet helemaal. Want op het Bos en Lommerplein, vlak bij waar ik woon,
vind ik in een babywinkel de perfecte babyschoentjes voor mijn zoon.’
– ‘Als je daar gelukkig van wordt… Welk boek zocht je eigenlijk?’
– ‘Stijloefeningen van Raymond Queneau.’
– ‘O ja? Wat grappig. Je bedoelt dit boek?’
– ‘Verdomd! Hoe kom je daaraan?’
– ‘Daar mag ik niks over loslaten. Nog een biertje?’
– ‘Ik sla alleen vliegen af.’